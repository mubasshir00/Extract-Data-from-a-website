[{'Author': 'Md. Abdullah Abu Sayed', 'Source': 'https://roar.media/bangla/main/science/the-history-of-diseases', 'Content': 'রোগ কী? সহজভাবে, স্বাভাবিক স্বাস্থ্যের বিপরীত অবস্থাকেই আমরা রোগ বলি। তবে রোগব্যাধিকে সংজ্ঞায়িত করা মোটেই সহজ কোনো কাজ নয়। রোগের ধারণা অনেক বিস্তৃত। একটি রোগের রয়েছে নানা পর্যায়। মৃদু অসুস্থতা থেকে শুরু করে মৃত্যু ঝুঁকি- এ দুয়ের মাঝে ভিন্ন ভিন্ন উপসর্গ নিয়ে হাজির হয় একেকটি রোগ। আবার দেহে জীবাণু প্রবেশের পরও একটি নির্দিষ্ট সময় পর্যন্ত কোনো লক্ষণ প্রকাশ না-ও পেতে পারে- এ অবস্থাকে বলা হয় ‘সুপ্তাবস্থা’। কখনো আবার একটি রোগের কারণ হিসেবে কাজ করে একাধিক জীবাণু। তাই রোগব্যাধিকে সংজ্ঞার বেড়াজালে আবদ্ধ করা খুব কঠিন। এজন্যই বিশ্ব স্বাস্থ্য সংস্থা স্বাস্থ্যের সংজ্ঞা প্রদান করলেও রোগের কোনো পরিষ্কার সংজ্ঞা দিতে সক্ষম হয়নি।\xa0\nImage Source: Brewminate\nপ্রাচীনকাল থেকেই রোগব্যাধির ধারণার এ জটিলতা মানুষকে ভুগিয়ে আসছে। একসময় মানুষ অশুভ শক্তিকে রোগের কারণ হিসেবে ভাবতে শুরু করল। ঈশ্বরের অভিশাপ, দেহের নির্দিষ্ট কোনো তরল, দূষিত বায়ু- এসবকে মনে করা হতো রোগব্যাধির কারণ। তখনও জীবাণুর ধারণা মানুষের কল্পনাতেও আসেনি। পরবর্তীতে জীবাণুর ধারণা যখন সামনে এলো তখন দেখা গেল- শুধু জীবাণুই না, একটি রোগের পেছনে আরো নানা বিষয়ও কারণ হিসেবে কাজ করে। এভাবে কালের বিবর্তনে রোগের ধারণায় উঠে এসেছে নানা তত্ত্ব।\xa0\nঅশুভ শক্তির আস্ফালন\nমানব সভ্যতার শুরুর দিকে তিনটি অন্যতম গুরুত্বপূর্ণ বিষয় ছিল ধর্ম, দর্শন ও চিকিৎসা। রোগব্যাধির ধারণাতেও তাই এর স্পষ্ট প্রভাব পড়েছে। অনেকে মনে করত- অশুভ শক্তি সরাসরি দেহে প্রবেশ করে অসুখের সৃষ্টি করে। আবার কেউ কেউ অসুখকে মানুষের খারাপ কাজের কর্মফল হিসেবে মনে করত। সৃষ্টিকর্তার শাস্তিস্বরুপ এসব রোগব্যাধিকে বরণ করে নিতেন তারা।\xa0\nএভাবে প্রায় ৫০০০ খ্রিষ্টপূর্বাব্দে রোগ সম্পর্কে মানুষের ধারণায় মিশে ছিল কুসংস্কার, ধর্ম, জাদু ও অশুভ শক্তির ছোঁয়া। এগুলোকে বলা হয় রোগের সুপারন্যাচারাল থিওরি।\nহিউমর তত্ত্ব\nগ্রিকরা রোগের এ সুপারন্যাচারাল থিওরিকে মেনে নিতে পারলেন না। বরং হিপোক্রেটিস, গ্যালেনদের মতো বিখ্যাত ব্যক্তিরা রোগকে প্রাকৃতিক উপায়েই ব্যাখ্যা করতে চাইলেন। তাদের ধারণা ছিল- মানুষের শরীরের সাথে পরিবেশের মাটি, বায়ু, আগুন ও পানির ওতপ্রোত সম্পর্ক বিদ্যমান। পরিবেশের এসব উপাদানের যথাক্রমে ঠাণ্ডা, শুষ্ক, গরম ও আর্দ্র হওয়ার বৈশিষ্ট্য রয়েছে। আর এসব বৈশিষ্ট্যের প্রতিনিধিত্ব করে দেহের চার ধরনের তরল (humor)- শ্লেষা, হলুদ পিত্ত, রক্ত ও কালো পিত্ত।\nহিউমর তত্ত্ব;Image Source: gavi.org\nতাদের অনুমান ছিল- দেহের চার ধরনের এসব তরলের সাম্যাবস্থাই হচ্ছে সুস্থ থাকা। আর এ চার তরলের মধ্যে অসামঞ্জস্যতা হলেই দেহে বাসা বাধবে রোগ। দেহে রক্তের আধিক্যের কারণে অসুস্থতা ঘটছে- এমনটি মনে হলে কিছু রক্ত দেহ থেকে বের করে দিয়ে সাম্যাবস্থায় আনার চেষ্টা করা হতো! যদিও হিউমর থিওরি অনেকাংশেই বিজ্ঞানসম্মত ছিল না, তবুও ভারত, চীন ও মিশরেও গ্রিকদের মতো এমন ধারণার প্রচলন ছিল।\nমিয়াজমা তত্ত্ব\nপরবর্তীতে রোগের কারণ হিসেবে উঠে আসে মিয়াজমা থিওরি। এখানে নিচু বদ্ধ জলাভূমিতে জৈব বস্তুর পচনে তৈরি একপ্রকার বাষ্পকে রোগ সৃষ্টির কারণ হিসেবে দেখা হতো। অদৃশ্য, অস্পৃশ্য এ বাষ্পকে বলা হতো ‘Miasm’। ১৮৮০ সালের দিকে জীবাণু তত্ত্ব আবিষ্কারের পূর্বে এ মিয়াজমা তত্ত্বই ছিল ব্যাপক প্রচলিত একটি ভুল ধারণা। তখন ম্যালেরিয়ার মতো মশাবাহিত রোগও দূষিত বায়ুর মাধ্যমে ছড়ায় বলে মনে করা হতো। ‘Malaria’ শব্দটিই মূলত একটি ইতালিয়ান শব্দ, যার অর্থ ‘দূষিত বায়ু’।\nপ্লেগ ডাক্তার;Image Source: \xa0ARTEFACT, ALAMY/National Geographic\nএমনকি প্লেগ মহামারির কারণ হিসেবেও এ দূষিত বায়ুকে দায়ী করা হতো। প্লেগে আক্রান্ত রোগীদের চিকিৎসায় দুর্গন্ধ এড়াতে ডাক্তাররা অদ্ভুত একপ্রকার মুখোশ ব্যবহার করত। মুখোশের মধ্যে আবার ফুল, লতাপাতা, মধু দিয়ে ভর্তি করা থাকত!\xa0ইতিহাসে তারা প্লেগ ডাক্তার নামে পরিচিত। একসময়ে কলেরাকেও এ দূষিত বায়ুর ফল হিসেবে দেখা হতো। ১৮৫০ সালের দিকে জন স্নো দেখান যে- বায়ু না, বরং দূষিত পানির মাধ্যমেই ছড়ায় কলেরা।\nসংক্রমণ তত্ত্ব\nহিউমর ও মিয়াজমা থিওরির পাশাপাশি রোগ সম্পর্কে আরও একধরনের ধারণার প্রচলন ছিল- গুটি বসন্তের মতো রোগগুলো একজন থেকে আরেকজনের দেহে ছড়িয়ে পড়ে। ইতালিয়ান চিকিৎসক ফ্রাকাসটরো এ তত্ত্বকে প্রতিষ্ঠায় বিশেষ ভূমিকা রাখেন। কিন্তু তখনও অণুবীক্ষণ যন্ত্র আবিষ্কার না হওয়ায় এরূপ সংক্রমণের পক্ষে জোরালো কোনো প্রমাণ তুলে ধরা সক্ষম হয়নি।\nজীবাণু তত্ত্ব\nচিকিৎসা বিজ্ঞানের ইতিহাসে আশীর্বাদ হিসেবে ধরা দেয় এ জীবাণু তত্ত্ব বা জার্ম থিওরি। কেননা, কোনো রোগের চিকিৎসা করতে হলে আগে তার কারণ জানা আবশ্যক। জীবাণু তত্ত্ব বলে- প্রত্যেক রোগের পেছনে রয়েছে কোনো না কোনো নির্দিষ্ট জীবাণু। ব্যাকটেরিয়া, ভাইরাস, ছত্রাকসহ যেকোনো জীবাণুই হতে পারে এটি। রোগের এ জীবাণু তত্ত্ব প্রতিষ্ঠায় সবচেয়ে গুরুত্বপূর্ণ ভূমিকা পালন করেন লুই পাস্তুর ও রবার্ট কখ। ১৮৬০ সাল পরবর্তী সময়ে একে একে আবিষ্কার হয় অ্যানথ্রাক্স, যক্ষা, কলেরা, ডিপথেরিয়া প্রভৃতি রোগের জীবাণু। এ যেন অণুজীব বিজ্ঞানের এক স্বর্ণালী যুগ। আর রোগের কারণ চিহ্নিত করা মানেই তার চিকিৎসা পদ্ধতি আবিষ্কারের অর্ধেক কাজের সমাপ্তি! সেসময় একের পর এক ওষুধ ও ভ্যাক্সিনের উদ্ভাবন চিকিৎসাবিজ্ঞানের অকল্পনীয় অগ্রগতি সাধন করে।\xa0\nজীবাণু, ব্যক্তি ও পরিবেশের ত্রিভুজ সম্পর্ক\nজীবাণু তত্ত্বের আবিষ্কারে রোগব্যাধির ধারণা আধুনিক যুগে প্রবেশ করলেও এর কিছু সীমাবদ্ধতা আছে। যেমন: যক্ষা রোগের জীবাণু দ্বারা যক্ষা রোগ হলেও এ জীবাণুর সংস্পর্শে আসা সকলেরই কিন্তু যক্ষা হয় না। কেননা, এখানে জীবাণুর (Agent) পাশাপাশি জীবাণুর আশ্রয়স্থল হিসেবে কাজ করা ব্যক্তির দেহ (host) ও পরিবেশের (environment) বিভিন্ন বিষয় গুরুত্বপূর্ণ ভূমিকা রাখে। অপুষ্টি, পরিবেশ দূষণ, মাদকাসক্তি, দারিদ্র্য প্রভৃতি যক্ষা রোগে আক্রান্ত হওয়ার অন্যতম প্রভাবক হিসেবে কাজ করে। জীবাণু ,ব্যক্তি ও পরিবেশের এই ত্রিভুজ সম্পর্কই এপিডেমিওলজিকাল ট্রায়াড। পরবর্তীতে অবশ্য এখানে সময়ের ভূমিকাও রয়েছে বলে মত দেন গবেষকরা।\nজীবাণু,ব্যক্তি ও পরিবেশের ত্রিভুজ সম্পর্ক; Image Source: thebiologynotes.com\nরোগের বহুমুখী কারণ\nজার্ম থিওরির বদৌলতে পাওয়া আশীর্বাদ ভ্যাক্সিন, এন্টিবায়োটিক ও ওষুধের কল্যাণে অনেক রোগই নিরাময় করা সম্ভব হয়। কিন্তু মাথা চাড়া দিয়ে ওঠে ‘আধুনিক’ অসুখ ক্যান্সার, করোনারি হৃদরোগ, মানসিক অসুস্থতা প্রভৃতি, যেগুলো কোনো নির্দিষ্ট জীবাণুর জন্য হয় না। সিডেনহ্যাম প্রথম রোগের কারণ হিসেবে বহুমুখী বিষয়ের গুরুত্ব উপলব্ধি করেন। একটি রোগের পেছনে জীবাণু ছাড়াও উঠে আসে জিনগত ও পুষ্টিগত কারণ, মেটাবলিক, মনস্তাত্ত্বিকসহ নানা বিষয়। যেমন: করোনারি হৃদরোগের কারণ হিসেবে কাজ করে অতিরিক্ত চর্বি জাতীয় খাদ্য গ্রহণ, স্থূলতা, ধূমপান, স্বল্প শারীরিক পরিশ্রম প্রভৃতি।\nরোগের কারণজাল\nযেসব রোগের পেছনে কোনো নির্দিষ্ট একটি কারণ থাকে না বরং দীর্ঘদিন ধরে বহুমুখী বিষয়ের প্রভাবে হয়, এমন রোগকে বর্ণনায় ম্যাকমেহান ও পিউফ একটি ধারণা দাঁড় করান- ওয়েব অব কজেশন। দীর্ঘস্থায়ী রোগগুলোর কারণ অনুসন্ধান করলে দেখা যায়- এখানে অনেকগুলো বিষয় একটি অপরটির সাথে নানাভাবে সম্পর্কিত, ঠিক যেন জালের মতোই।\xa0\nহার্ট অ্যাটাকের কারণজাল; Imagesource:jaypeedigital.com\nযেমন: অতিরিক্ত চর্বি জাতীয় খাদ্যগ্রহণ, স্থূলতা, ধূমপান প্রভৃতি মায়োকার্ডিয়াল ইনফার্কশান বা হার্ট অ্যাটাকে ভূমিকা রাখে। এই বিষয়গুলো আবার একে অপরের সাথে খুব ঘনিষ্ঠভাবে জড়িত। অতিরিক্ত খাদ্যাভ্যাস থেকে স্থূলতা যেমন একাই হার্ট অ্যাটাকের প্রভাবক হতে পারে, তেমনি স্থূলতা থেকে উচ্চ রক্তচাপ হয়ে সেটিও হার্ট অ্যাটাক ঘটাতে পারে। দুশ্চিন্তা থেকে দীর্ঘস্থায়ী ধূমপায়ী ব্যক্তির যেমন হার্ট অ্যাটাক হতে পারে, তেমনি দুশ্চিন্তা থেকে উচ্চ রক্তচাপ তৈরি হয়েও তা হার্ট অ্যাটাকের কারণ হতে পারে। রোগের কারণগুলোর এমন আন্তঃসম্পর্ক তার চিকিৎসা পদ্ধতি উদ্ভাবনেও দারুণ ভূমিকা রাখে। আন্তঃসম্পর্কের বিভিন্ন ধাপে বাধার সৃষ্টি করে অসুখ থেকে পরিত্রাণ পাওয়া যায়।\nসময়ের পরিক্রমায় রোগব্যাধির গবেষণায় যুক্ত হচ্ছে নতুন নতুন ধারণা। কোনো রোগ সম্পর্কে পরিষ্কার ধারণায় এর চিকিৎসাপদ্ধতি উদ্ভাবনের প্রধান হাতিয়ার। অতীতে এই হাতিয়ারকে কাজে লাগিয়েই চিকিৎসাবিজ্ঞানের অভাবনীয় অগ্রগতি সাধন হয়েছে এবং বর্তমানেও হচ্ছে।'}, {'Author': 'Md. Abdullah Abu Sayed', 'Source': 'https://roar.media/bangla/main/science/ig-nobel-prize', 'Content': '“The Ig Nobel Prizes honor achievements that make people LAUGH, then THINK.”\n\nইগ নোবেল (Ig Nobel) প্রাইজের নাম শুনেছেন কখনো? বিভিন্ন ক্ষেত্রে গুরুত্বপূর্ণ অবদান রাখা ব্যক্তিদের নোবেল পুরস্কার জেতার কথা তো হরহামেশাই শোনা যায়। কিন্তু ইগ নোবেল পুরস্কার বিজয়ীদের খোঁজ কি রাখেন আপনি? নাকি আদৌ এ পুরস্কার কোনো গুরুত্বই বহন করে না?\xa0\nইগ নোবেল একধরনের ব্যঙ্গাত্মক (Satirical) পুরস্কার। ‘Ignoble’ শব্দ থেকেই মূলত এই ‘Ig Nobel’ এর নামকরণ করা হয়েছে। কোনো কিছু মহৎ,উন্নত কিংবা পুরস্কারের যোগ্য নয় এমন কিছুই ‘Ignoble’। তাই বলে ইগ নোবেল পুরস্কার কিন্তু মোটেই ফেলনা কিছু নয়।\xa0\nবিজ্ঞানের যেসকল উদ্ভাবন প্রথমে হাস্যরসের উদ্ভব ঘটায়, এরপরে তাতে ভাবনার খোরাকও জোগায় এমন কিছু উদ্ভাবনকে সম্মান জানাতেই এই আয়োজন। পরিপূর্ণ নোবেল পুরস্কারের আদলে এ যেন এক রসাত্মক নোবেল।\xa0\n১৯৯১ সাল থেকে বিজ্ঞানভিত্তিক রসাত্মক ম্যাগাজিন ‘Annals of Improbable Research’ এর আয়োজনে পুরস্কারটি প্রদান করা হয়। প্রতি বছর সত্যিকারের নোবেল পুরস্কার ঘোষণার ঠিক আগের মাসেই আয়োজন করা হয় ইগ নোবেল পুরস্কার বিতরণী অনুষ্ঠান। হার্ভার্ড বিশ্ববিদ্যালয়ে ঘটা করে বিজয়ীদের হাতে পুরস্কার তুলে দেন সত্যিকারের নোবেল বিজয়ীরা। ইগ নোবেল বিজয়ী মজার কিছু উদ্ভাবন ও এ সম্পর্কিত দারুণ কিছু ঘটনা নিয়েই আজকের এ আলোচনা।\nইগ নোবেল থেকে সত্যিকারের নোবেল\xa0\n২০০০ সালে পদার্থবিজ্ঞানে ইগ নোবেল পুরস্কারের জন্য মনোনীত হন রাশিয়ান পদার্থবিজ্ঞানী আন্দ্রে গেইম। একটি ব্যাঙের চারিদিকে শক্তিশালী চৌম্বক ক্ষেত্র তৈরি করে ব্যাঙটিকে কিছুক্ষণ শূন্যে ভাসমান রাখতে সক্ষম হন তিনি। তার এই পরীক্ষণ আসলে ডায়াম্যাগনেটিজমের জলজ্যান্ত উদাহরণ। ৯০ ভাগ পানি দিয়ে তৈরি ব্যাঙের মধ্যকার চৌম্বক ক্ষেত্র আর বাহ্যিক চৌম্বক ক্ষেত্রের পারস্পরিক ক্রিয়ায় অভিকর্ষ বলের লোপ পাওয়া ব্যাঙের ভেসে থাকার কারণ।\nডায়াম্যাগনেটিজমের সাহায্যে বায়ুতে ভাসছে জীবন্ত ব্যাঙ;Image source: ru.nl\nরসাত্মক এই নোবেলে যেন সন্তুষ্ট থাকতে চাইলেন না গেইম। ২০০৪ সালে বিজ্ঞানী কন্সট্যান্টিন নভসেলভের সাথে যৌথভাবে আবিষ্কার করে ফেলেন গ্রাফিন। কার্বনের বিস্ময়কর রূপ গ্রাফিন সম্পর্কে নতুন করে কিছুই বলার নেই! মনে করা হয়, অদূর ভবিষ্যতে পৃথিবীকে আমূল বদলে দিতে যাচ্ছে এই গ্রাফিন।\n২০১০ সাল। মহামূল্যবান গ্রাফিন আবিষ্কারের জন্য এবার সত্যিকারের নোবেলই দেওয়া হলো আন্দ্রে গেইমকে। ততক্ষণে বিশ্বে প্রথম ব্যক্তি হিসেবে ইগ নোবেল ও নোবেল দুটি পুরস্কার বিজয়ী হিসেবে আন্দ্রে গেইমের নামও লেখা হয়ে গেছে ইতিহাসের পাতায়।\xa0\nহার্ভার্ডে ইগ নোবেল পুরস্কার ঘোষণা অনুষ্ঠানের সমাপ্তি টানা হয় এই বলে, “If you didn’t win a prize — and especially if you did — better luck next year!”\nকে জানে আন্দ্রে গেইম মনে মনে কী অনুবাদ যে করেছিলেন কথাটির…\nআঙুল ফোটালে কি আর্থ্রাইটিস হয়?\nআঙুল ফোটানো অনেকের জন্য এক নিত্যনৈমিত্তিক ব্যাপার। কিন্তু এই আঙুল ফোটানোর জন্য কি কোনো সমস্যা হতে পারে কিনা এমন চিন্তা ক’জনই বা করি আমরা? ড. ডোনাল্ড এল. আঙ্গারের ক্ষেত্রে ঠিক এর বিপরীতটাই ঘটেছিল। হাতের হাড়ের সন্ধিস্থলে শব্দ তৈরি বা আঙুল ফোটানোর ফলে কি আর্থ্রাইটিস হতে পারে? পঞ্চাশ বছর ধরে ঠিক এই প্রশ্নের উত্তর খোঁজার চেষ্টা করেছেন তিনি। নিয়ম করে প্রতিদিন অন্তত দুবার বাম হাতের আঙুলগুলো ফুটিয়েছেন ড. আঙ্গার।\xa0\nএকটি স্বাভাবিক হাতের এক্স রে ইমেজ ;Image source: radiopaedia.org\nএভাবে বছরের পর বছর ধরে কমপক্ষে ৩৬,৫০০ বার ফুটিয়েছেন তার বাম হাতের আঙুলগুলো। অন্যদিকে ডান হাতের আঙুলগুলো ইচ্ছা করে কখনোই ফোটানোর চেষ্টা করেননি। যদিও কখনো বা মনের অজান্তেই ডান হাতের আঙুলগুলো ফুটিয়ে ফেলেছেন। কিন্তু এমনটা খুব কমই ঘটেছে। এরপর কী হলো? ড. আঙ্গার দেখলেন তার কোনো হাতেই বাত ব্যথা বা আর্থ্রাইটিস হয়নি। এছাড়া দুই হাতেই অন্যান্য কোনো জটিলতাও নেই। ড. ডোনাল্ড আঙ্গারের এমন হার না মানা\xa0 অনুসন্ধান তাকে ২০০৯ সালে চিকিৎসায় ইগ নোবেল পুরস্কার এনে দেয়।\nকলার খোসায় পা পিছলে নোবেল জয়!\nরাস্তাঘাটে কলার খোসায় পা পিছলে আলুর দম হওয়ার অভিজ্ঞতা তো অনেকেরই আছে! কিন্তু এর পেছনের বিজ্ঞান নিয়ে ভেবেছেন কয়জন? জাপানের কিতাসাতো বিশ্ববিদ্যালয়ের কিয়োশি মাবুচি ও তার দল এ বিষয়ে গবেষণা করে ২০১৪ সালে পদার্থবিজ্ঞানে ইগ নোবেল পুরস্কার লাভ করেন। একসময় কিয়োশি মাবুচি তার গবেষণার অংশ হিসেবে অনেক ঘাঁটাঘাঁটি করেও কলার খোসায় পা পিছলে যাওয়ার বিজ্ঞান নিয়ে কোনো গবেষণাপত্র খুঁজে বের করতে ব্যর্থ হন। পরে নিজেই এ বিষয়ে প্রথম গবেষণাটি করার সিদ্ধান্ত নেন। কলার খোসাকে পদার্থবিজ্ঞানের আতশকাচের নিচে ফেলে একে একে উন্মোচন করেন কলার খোসার ঘর্ষণের পরিমাপ, ঘর্ষণ গুণাঙ্ক ও কলার খোসার মিউকাসের নানা রহস্য।\nমাল্টিএক্সিয়াল লোড ট্রান্সডিউসার ব্যবহার করে ঘর্ষণ পরিমাপের একটি দৃশ্য। সেন্সরগুলোতে রাখা একটি কলার খোসা পায়ে মাড়ানো হচ্ছে; Image Source: Science Direct/roar bangla\nপৃথিবী ধ্বংসের ভুলভাল দিনক্ষণ গণনা\n২০১১ সালে মার্কিন যুক্তরাষ্ট্র, উগান্ডা ও কোরিয়ার মোট ছয়জনের ভাগ্যে জোটে গণিতের ইগ নোবেল পুরস্কার। তাদের অবদান- তারা কোনো কিছুর গাণিতিক হিসাবনিকাশে সকলকে\xa0আরও সতর্ক হতে শিখিয়েছেন! এই ছয়জন প্রত্যেকে পৃথক পৃথকভাবে নানা গাণিতিক হিসাবনিকাশের সাহায্যে পৃথিবী ধ্বংসের একটি আনুমানিক দিনক্ষণ ঘোষণা করেন। কিন্তু তাদের কারো অনুমান সঠিক বলে প্রমাণিত হয়নি। পৃথিবী এখনও বহাল তবিয়তেই বিদ্যমান! কিন্তু কোনো কিছুর প্রামাণিক ব্যাখ্যা গাণিতিকভাবে দেওয়ার চেষ্টাকে যে আরও সতর্কভাবে করা উচিত- এরকম পরোক্ষ বার্তা দিতেও তো সক্ষম হয়েছেন তারা!\xa0\nব্রিটিশ রয়্যাল নেভির ইগ নোবেল জয়\n২০০০ সালে শান্তিতে নোবেল পুরস্কার পায় ব্রিটিশ রয়েল নেভি। রয়েল নেভির বিভিন্ন প্রশিক্ষণে বন্দুকের গুলি ছুড়ে কামানের গোলা নিক্ষেপের নির্দেশ দেওয়া হয়। কিন্তু এ প্রক্রিয়াকে যেন বদলে দিতে চাইল রয়েল নেভি। গুলি ছোড়ার পরিবর্তে তারা মাইক্রোফোনে ‘Bang’ বলতে শুরু করল। আর এই ‘Bang’ শব্দটিই কামানের গোলা নিক্ষেপের নির্দেশক হয়ে উঠল! এতে রয়্যাল নেভির প্রশিক্ষণে বন্দুকের গুলির সরবরাহ উল্লেখযোগ্য পরিমাণে কমতে শুরু করল। রয়্যাল নেভির জন্য নির্ধারিত বাজেটেও এর প্রভাব পড়ল স্পষ্টতই। যদিও এভাবে ‘Bang’ বলে প্রশিক্ষণ কতটা ফলপ্রসূ- এ নিয়েও প্রশ্ন উঠেছিল ব্রিটিশ পার্লামেন্টে।\xa0\nব্রিটিশ রয়েল নেভি;Image source: Wikimedia Commons\nইগ নোবেলের ঝাড়ুদার থেকে সত্যিকারের নোবেল বিজয়ী!\nইগ নোবেল পুরস্কার বিতরণী অনুষ্ঠানের অন্যতম আকর্ষণীয় বিষয় হচ্ছে কাগজের তৈরি প্লেন ছুড়ে মারা। এতে অনেক সময়ই মঞ্চের দিকে কাগজের প্লেনগুলো দিয়ে নোংরা হয়ে থাকতে দেখা যায়। তাই প্রয়োজন হয় ঝাড়ু দেওয়ার। আর বিজ্ঞানমনস্ক ভাবনার এমন অনুষ্ঠানে ঝাড়ু দেওয়াকেও যেন সম্মানের কাজ বানিয়েছিলেন রয় গ্লোবার। প্রায় ২০ বছর ধরে এ কাজ করে গেছেন তিনি। একসময় হার্ভার্ডের পদার্থবিজ্ঞানের অধ্যাপক বনে গেলেও এতটুকু তুচ্ছ মনে করেননি তার এই কাজকে। বিজ্ঞানের প্রতি রয় গ্লোবারের এই ভালোবাসাই হয়তো তাকে নতুন কিছু করার তাড়না দিত বারংবার। তাই তো তিনি আলোর প্রকৃতি অনুসন্ধানে ব্যয় করেছেন অনেকটা সময়। আলো সম্পর্কে আমাদের জানাকে করেছেন আরও সমৃদ্ধ। অপটিক্যাল কোহেরেন্সের কোয়ান্টাম তত্ত্ব অনুসন্ধানে রেখেছেন উল্লেখযোগ্য ভূমিকা। ২০০৫ সালে যৌথভাবে পেয়েছেন পদার্থবিজ্ঞানের নোবেল। বিজ্ঞানের প্রতি তার এই ভালোবাসার উপযুক্ত প্রতিদান যেন পেলেন তিনি।\nইগ নোবেল পুরস্কার বিতরণী অনুষ্ঠানে কাগজের প্লেন ঝাড়ু দিচ্ছেন রয় গ্লোবার; Image source:improbable.com\nযুদ্ধক্ষেত্রে সৈন্যদের কোষ্ঠকাঠিন্যের উপর গবেষণা\nযুদ্ধক্ষেত্রে আর বাসাবাড়ির মতো আরাম করে প্রকৃতির ডাকে সাড়া দেওয়ার ফুরসত কই? দিনের পর দিন বনেবাদাড়ে কাটিয়ে কোষ্ঠকাঠিন্য তো বাধতেই পারে! কিন্তু এমন একটি বিষয়কেও গবেষণার নিরিখে দেখতে চেয়েছেন কেউ কেউ। ১৯৯৪ সালে যুদ্ধক্ষেত্রে সৈন্যদের কোষ্ঠকাঠিন্যের উপর গবেষণা করে জীববিজ্ঞানে ইগ নোবেল পুরস্কার জিতেছেন বিজ্ঞানী ব্রায়ান সুইনি, ব্রায়ান জ্যাকোবস, জেফরি ব্রিটন ও ওয়াইনে হ্যানসেন। তাদের গবেষণাপত্র প্রকাশিত হয় এই শিরোনামে- ”The constipated serviceman: prevalence among deployed U.S. troops”।\nতাদের গবেষণা বলছে- তিন দিনের বেশি সময় ধরে পায়খানা না হওয়াকে যদি কোষ্ঠকাঠিন্যের মানদণ্ড হিসেবে ধরে নেওয়া হয়, তাহলে যুদ্ধক্ষেত্রে সৈন্যদের কোষ্ঠকাঠিন্যের হার ৩০.২৯%। অথচ একই মানদণ্ডে বাড়িতে অবস্থানরত সৈন্যদের মধ্যে এ হার মাত্র ৩.৯%।\xa0\nঅন্যদিকে, শক্ত পায়খানা হওয়া, পায়খানার সাথে রক্ত যাওয়া- এগুলোকে যদি কোষ্ঠকাঠিন্যের মানদণ্ড হিসেবে নেওয়া হয়, তাহলে বাড়িতে অবস্থানরত সৈন্যদের কোষ্ঠকাঠিন্যের হার যেখানে ৭.২%, যুদ্ধক্ষেত্রেই সেটা গিয়ে দাঁড়ায় ৩৪.১% এ। সোজাকথায়, কোষ্ঠকাঠিন্যকে যেভাবেই সংজ্ঞায়িত করা হোক না কেন, যুদ্ধক্ষেত্রে সৈন্যদের কোষ্ঠকাঠিন্যের হার অনেক বেশি! আর সমস্যা যখন আছে, তখন কিছু প্রতিরোধমূলক ব্যবস্থা গ্রহণের বিষয়টিও সামনে আনতে সক্ষম হন এই বিজ্ঞানীরা।\nবিজ্ঞানের প্রতি ভালোবাসা থেকে যারা বিজ্ঞানসম্মতভাবে নিরলস পরিশ্রম করে যাচ্ছেন, তাদের উদ্যোগকে সম্মান জানাতেই ইগ নোবেল পুরস্কার প্রদানের এই আয়োজন। এতে করে নতুন কিছু জানার আগ্রহ থেকেই দিন বদলের নব উদ্যমের সূচনাও হচ্ছে যথার্থভাবেই। ইগ নোবেল হয়ে উঠছে প্রতি বছরের বিজ্ঞানের দিনলিপি। বিখ্যাত ‘নেচার’ সাময়িকীর ভাষায়, “The Ig Nobel awards are arguably the highlight of the scientific calendar.”'}, {'Author': 'Md. Abdullah Abu Sayed', 'Source': 'https://roar.media/bangla/main/science/brain-cells-playing-pong-game', 'Content': 'মানুষের বুদ্ধিমত্তার পরিচায়ক কী? ভাষা ব্যবহারের দক্ষতা? নাকি কোনো কিছু গভীরভাবে বিশ্লেষণ করে সিদ্ধান্ত নেওয়ার ক্ষমতা? এসব প্রশ্নের উত্তর লুকিয়ে আছে মানুষের মস্তিষ্ক নামক জাদুর বাক্সে। এমন প্রশ্নের উত্তর খুঁজতে বিজ্ঞানীরা তাই বার বার হাত বাড়িয়েছেন এই জাদুর বাক্সেই। প্রতিনিয়তই হচ্ছে নানা গবেষণা। তবে এবার ল্যাবরেটরিতে বেড়ে ওঠা মস্তিষ্ক কোষ যে স্বতঃস্ফূর্তভাবে ভিডিও গেমস খেলতে পারে- এমনটিই দেখিয়েছেন বিজ্ঞানীরা।\nসায়েন্স ফিকশনের এমন এক জগৎকে বাস্তবে রূপ দিয়েছে অস্ট্রেলিয়ার বায়োটেক স্টার্টআপ ‘কর্টিক্যাল ল্যাবস’। কর্টিক্যাল ল্যাবসের প্রধান বৈজ্ঞানিক কর্মকর্তা ব্রেট কাগান ও তার দলের এ গবেষণা সম্প্রতি ‘নিউরন’ জার্নালে প্রকাশিত হয়েছে। তাদের গবেষণা বলছে- ল্যাবরেটরিতে বেড়ে ওঠা মানুষ ও ইঁদুরের মস্তিষ্ক কোষ ‘স্বতঃস্ফূর্তভাবে’ একসময়ের সাড়া জাগানো ভিডিও গেমস ‘পং’ খেলতে সক্ষম।\nImage Credit: Cortical Labs/New Scientist\n১৯৭২ সালে বাজারে আসা পং (Pong) প্রথমদিকের সাড়া জাগানো ভিডিও গেমসগুলোর একটি। এখানে স্ক্রিনে একটি প্যাডেল উপরে-নিচে ওঠা নামা করে বলকে যথা সম্ভব স্ক্রিনের মাঝে রাখার চেষ্টা করা হয়। এক প্রতিযোগীর প্রতিবার প্যাডেলে বল লাগানোর ব্যর্থতায় একটি করে পয়েন্ট পায় অপরজন।\xa0\nব্রেট কাগানের দল কয়েক সারি ইলেকট্রোডের উপরে প্রায় আট লাখ মস্তিষ্ক কোষের সাথে একটি কম্পিউটারের সংযোগ দেন। তারা এই ব্যবস্থার নাম দেন ‘DishBrain’। এ ইলেকট্রোডগুলো মস্তিষ্ক কোষের উদ্দীপনা গ্রহণে ও কোষকে উদ্দীপনা পাঠাতে সক্ষম। এবার কম্পিউটারে ভিডিও গেমসে প্যাডেল ও বলের অবস্থানের একটি সংকেত মস্তিষ্ক কোষে পাঠানো হয় ও মস্তিষ্কের ফিডব্যাক লক্ষ্য করা হয়। প্রথমদিকে বল প্যাডেলে লাগানো কিংবা মিস করার দিকে লক্ষ্য না করে এলোমেলোভাবে মস্তিষ্ক কোষের প্যাডেল নাড়ানোর একটা উদ্দীপনা পাওয়া যায়।\nImage Credit: Cortical Labs\nপরবর্তীতে ‘বল প্যাডেলে লাগানোই যে সফলতা’ এমন একটি সংকেত মস্তিষ্ক কোষকে দেওয়ার পাঁচ মিনিটের মধ্যেই দেখা যায় এটি অনেকটাই মানুষের মতো গেমসটি খেলতে সক্ষম। তবে পার্থক্য হচ্ছে- মানুষ যেখানে স্বয়ং বুঝতে পারে সে একটা গেমস খেলছে, সেখানে মস্তিষ্ক কোষ নিজেকেই খেলার প্যাডেল হিসেবে মনে করে। তবে এ কাজ ঠিক কতটা মস্তিষ্কের ‘স্বতঃস্ফূর্ত’- এ নিয়েও বিজ্ঞানীমহলে যথেষ্ট সংশয় রয়েছে।\nতবে এ গবেষণাকে ভৌত জগৎকে জীবজগতের সাথে মিলিয়ে দেওয়ার এক অনন্য পদক্ষেপ হিসেবে দেখা হচ্ছে। বিভিন্ন ঔষধের কার্যকারিতা পরীক্ষা ও সিলিকনের সাথে মস্তিষ্ক কোষের এমন ক্ষমতার মিশ্রণ ঘটিয়ে প্রযুক্তি খাতে এক যুগান্তকারী বিপ্লবের সম্ভাবনাও দেখছেন বিজ্ঞানীরা।'}, {'Author': 'Md. Abdullah Abu Sayed', 'Source': 'https://roar.media/bangla/main/science/nobel-prize-in-chemistry-2022', 'Content': 'It just says click – and the molecules are coupled together\n\nনোবেল কমিটির প্রেস রিলিজের এই একটি বাক্যই যেন ২০২২ সালের রসায়নে নোবেল পুরস্কারের সারমর্ম। এ বছর রসায়নে নোবেল পুরস্কার পেয়েছেন ক্যারোলিন আর. বার্টোজি, মর্টেন মেলডাল এবং কে. ব্যারি শার্পলেস। ক্লিক রসায়ন এবং বায়োঅর্থোগোনাল রসায়নে অবদানের জন্য তাদের এই পুরস্কার দেওয়া হয়।\nরসায়নবিদরা সবসময়ই জটিল কোনো জৈব রাসায়নিক অণু স্বল্প সময়ে ও সহজভাবে তৈরির পন্থা অবলম্বন করতে চান। কিন্তু খুব কম সময়ই পরিকল্পনা অনুযায়ী ফলাফল পাওয়া যায়। ধাপে ধাপে পরিচালিত এসব বিক্রিয়ায় কাঙ্ক্ষিত উৎপাদের পাশাপাশি ক্ষতিকর উপজাত হিসেবে তৈরি হয় নানা রাসায়নিক বর্জ্য। তাই এ প্রক্রিয়ায় একদিকে যেমন সময় অনেক বেশি প্রয়োজন, তেমনি আর্থিক দিক দিয়েও তা লাভজনক নয়। আর এজন্যই দরকার এমন একটি বিক্রিয়া যা খুব সহজেই স্বল্প সময়ে দরকারি উৎপাদ পেতে সাহায্য করবে।\xa0\nঠিক এই জায়গাতেই ‘ক্লিক’ করে গেছে ‘ক্লিক রসায়ন’। এখানে কাঙ্ক্ষিত জটিল উৎপাদের উপাদানগুলো ভাগে ভাগে বানিয়ে ফেলতে হবে আগে। এরপর উপাদানগুলো একসঙ্গে রেখে বিশেষ প্রক্রিয়ায় জোড়া দিলেই হলো! শত শত বিক্রিয়কের মধ্যে কাঙ্ক্ষিত দুজনের মিলনের ফলে তৈরি হয়ে যাবে কাঙ্ক্ষিত সেই উৎপাদ। ব্যারি শার্পলেস ও মর্টেন মেলডালের হাত ধরে এ প্রক্রিয়া ‘ক্লিক রসায়ন’ নামে পরিচিতি পেয়েছে। এর মাধ্যমে ঔষধশিল্প, ডিএনএ ম্যাপিংসহ বিভিন্ন ক্ষেত্রে নতুন নতুন সম্ভাবনার দ্বার উন্মোচিত হচ্ছে। অন্যদিকে, ক্যারোলিন বার্টোজি এই ক্লিক রসায়নকে নিয়ে গেছেন অনন্য এক উচ্চতায়। জীবদেহের কোনো ক্ষতি ছাড়াই জীবকোষে ক্লিক বিক্রিয়া ব্যবহার করতে সক্ষম হয়েছেন তিনি। বায়োঅর্থোগোনাল এ বিক্রিয়ার দ্বারা ক্যানসার চিকিৎসা অনন্য এক মাত্রা পাবে বলে মনে করা হচ্ছে।\nতিন বিজ্ঞানীর প্রচেষ্টায় এক ক্লিকেই যেন সমাধান; Image Source: © Johan Jarnestad/The Royal Swedish Academy of Sciences/nobelprize.org\nক্লিক রসায়ন\nআঠারো শতকে আধুনিক রসায়নের জন্মের পর থেকেই রসায়নবিদগণ প্রকৃতির পথ অনুসরণের চেষ্টা করেছেন। কেননা, বিভিন্ন উদ্ভিদ, অণুজীব কিংবা প্রাণীদেহেই যে প্রকৃতির সবচেয়ে জটিল রাসায়নিক অণুগুলো পাওয়া যায়। আর ঔষধশিল্পে এসব রাসায়নিকের জুড়ি মেলা ভার। তাই বিজ্ঞানীরা পরীক্ষাগারে সবসময়ই কৃত্রিমভাবে প্রাকৃতিক রাসায়নিক অণুগুলো তৈরির চেষ্টা চালিয়ে গেছেন। আধুনিক সব কৌশল ব্যবহার করে বিজ্ঞানীরা অবশ্য সফলতার মুখ দেখতে সক্ষম হয়েছেন। কিন্তু ঝামেলা এখনও পিছু ছাড়েনি। একের পর এক ধাপে এসব বিক্রিয়া সংঘটিত হওয়ার ঝামেলা যেমন আছে, তেমনি প্রধান উৎপাদের পাশাপাশি উৎপাত হিসেবে দেখা দিয়েছে নানা রাসায়নিক বর্জ্য।\xa0\nএতে সময়ের অপচয়ের সাথে আর্থিক ক্ষতির ব্যাপারটাও সামনে এসে পড়ে। আর তাই বিজ্ঞানীরা চেয়েছেন সহজ কিছু। এই সহজ কিছুর প্রণালী নিয়েই হাজির হয়েছিলেন একজন। ২০০১ সালে রসায়নে নোবেল বিজয়ীদের একজন ব্যারি শার্পলেস যেন জানান দিলেন, “এখনও ফুরিয়ে যাইনি।আরেকটি নোবেল জয়ের ফর্মুলা আমি ইতোমধ্যেই বের করে ফেলেছি!” কাইরাল প্রভাবক ব্যবহার করে জারণ ঘটানোর উপায় আবিষ্কারের জন্য প্রথম নোবেলটি পান ড. ব্যারি শার্পলেস।\xa0\n২০০০ সালের দিকে সহজভাবে স্বল্প সময়ে জটিল সব বিক্রিয়া ঘটানোর উপায় নিয়ে হাজির হন তিনি। কার্বন পরমাণুর বন্ধন গঠনের উদাসীনতাকে পাশ কাটিয়ে তিনি এমন কিছু ক্ষুদ্র ক্ষুদ্র অণু তৈরি করলেন, যাদের মধ্যে কার্বন কাঠামো বিদ্যমান। কৃত্রিমভাবে সম্পূর্ণ প্রাকৃতিক জৈব রাসায়নিক অণুটি যদিও তিনি তৈরি করতে পারেননি, তবে যা তৈরি করলেন তা দিয়ে অনায়াসেই ঐ প্রাকৃতিক অণুর কাজ চালিয়ে নেওয়া যায়। তিনি এই প্রক্রিয়ার নাম দিলেন ক্লিক রসায়ন। ক্লিক বিক্রিয়ার কিছু শর্তও আরোপ করে দিলেন তিনি। এর মধ্যে রয়েছে- অবশ্যই বিক্রিয়াটি পানি ও অক্সিজেনের উপস্থিতিতে হতে হবে। এভাবে স্বল্প মূল্যে সহজভাবে ক্ষুদ্র ক্ষুদ্র অণু থেকে বৃহৎ পরিসরে ক্লিক রসায়নকে কাজে লাগানোর চিন্তা করলেন তিনি। তবে বিশ্বব্যাপী গবেষকদের কেউই তখনও ক্লিক রসায়নের সবচেয়ে কাঙ্ক্ষিত বিক্রিয়া সম্পর্কে অবগত হতে পারেননি!\n‘আদর্শ’ ক্লিক রসায়ন\nক্লিক রসায়ন যখন মাথা উঁচু করে দাঁড়ানোর চেষ্টা করছে, তখনও মর্টেন মেলডাল জানতেন না যে তার হাত ধরেই এ ক্লিক রসায়ন পূর্ণতা পেতে যাচ্ছে। ডেনমার্কের একটি পরীক্ষাগারে চলছে নানা রাসায়নিক ক্রিয়া-বিক্রিয়া। মেলডাল তখন ঔষধ আবিষ্কারের নেশায় মত্ত। নিজের তৈরি হাজার হাজার বিক্রিয়কের ‘আণবিক লাইব্রেরি’ থেকে একটির সাথে অপরটি মিশিয়ে দেখছিলেন তিনি। ঠিক কোন অণু দিয়ে রোগসৃষ্টির প্রক্রিয়াকে থামিয়ে দেওয়া যায়- সেটাই বের করতে চাইছিলেন যেন। এমন একদিন অ্যালকাইন অণুর সাথে অ্যাসাইল হ্যালাইডের বিক্রিয়া ঘটাতে চাইলেন ড. মেলডাল। কিন্তু তা আর হলো কোথায়? বিক্রিয়া পাত্রে অনুঘটক হিসেবে কপার ঢালতে ঢালতে আশ্চর্য চোখে লক্ষ্য করলেন- অ্যাসাইল হ্যালাইডের অপরপাশে যুক্ত অ্যাজাইড কার্যকরী মূলকের সাথে অ্যালকাইন যুক্ত হয়ে তৈরি করছে ট্রায়াজল। এ যেন ভুল থেকেই দারুণ কিছু!\xa0\nকপার প্রভাবকের উপস্থিতিতে অ্যাজাইড ও অ্যালকাইনের যুক্ত হওয়ার বিক্রিয়াটিই ক্লিক বিক্রিয়া; Image Source: © Johan Jarnestad/The Royal Swedish Academy of Sciences/nobelprize.org\nঔষধ ও রঞ্জক শিল্প এবং কৃষি কাজে এই ট্রায়াজলের প্রচুর চাহিদা রয়েছে। বিজ্ঞানীরা তাই পূর্বে অ্যালকাইন ও অ্যাজাইডের সাথে বিক্রিয়া ঘটিয়ে ট্রায়াজল তৈরির বহু চেষ্টা করেছেন। কিন্তু অবশেষে এভাবে ট্রায়াজল পাওয়া গেল উপজাত দ্রব্য হিসেবেই! এখানে একটি দ্রব্য নিয়ামক হিসেবে কাজ করেছে- কপার। আর এখানেই ক্লিক রসায়নের সবচেয়ে গুরুত্বপূর্ণ বিক্রিয়াটি আবিষ্কার হলো “Copper catalysed azide-alkyne cycloaddition.”\nএ বিক্রিয়া এত পরিমাণে বিক্রিয়ক নির্দিষ্ট যে- যেকোনো দুটি বিক্রিয়ককে যুক্ত করতে চাইলে বিক্রিয়ক দুটির দুই প্রান্তে অ্যালকাইন ও অ্যাজাইড অণু যোগ করে দিলেই কাজ শেষ। কপারের উপস্থিতিতে চট করে তারা জোড়া লেগে যাবে। এ যেন এক ক্লিকেই সমাধান! ঔষধ শিল্পসহ নানা ক্ষেত্রে আশীর্বাদ হিসেবে ধরা দিলো এই ক্লিক রসায়ন। ২০০২ সালে এ বিষয়ে গবেষণাপত্র প্রকাশ করলেন মর্টেন মেলডাল। একই বছর এই কাজে ব্যারি শার্পলেসও সফল হলেন পৃথকভাবে। তিনিও গবেষণাপত্র প্রকাশ করলেন। ক্লিক রসায়ন যেন তার প্রতিষ্ঠাতার সংস্পর্শে থেকেই ‘আদর্শ’ মাত্রা পেতে চাইল!\xa0\nবায়োঅর্থোগোনাল রসায়ন\nব্যারি শার্পলেস ও মর্টেন মেলডালের হাত ধরে পরিচিতি পেয়েছে যে ক্লিক রসায়ন, সেটাকেই এবার ভিন্ন আঙ্গিকে ব্যবহার করলেন ক্যারোলিন বার্টোজি। বিশ শতকের শেষ দিকে যখন প্রাণ রসায়ন ও মলিকুলার বায়োলজি অবিশ্বাস্যরকম উন্নতির মধ্য দিয়ে যাচ্ছিল, তখন বিজ্ঞানীরা কোষে প্রোটিন ও জিন ম্যাপিংয়ের সাহায্যে কোষের কার্যবিধি খেয়াল করছিলেন নিবিষ্টচিত্তে।\xa0\nতবে তখনও বিজ্ঞানীদের দৃষ্টির অগোচরে থেকে গিয়েছিল ‘গ্লাইক্যান’। গ্লাইক্যান একধরনের শর্করা যা সাধারণত কোষের পৃষ্ঠে অবস্থান করে। দেহের প্রতিরক্ষা ব্যবস্থা সক্রিয় হলে এটি গুরুত্বপূর্ণ ভূমিকা পালন করে। ক্যারোলিন বার্টোজি এই গ্লাইক্যানকেই কাজে লাগিয়ে দারুণ কিছু উদ্ভাবনের স্বপ্ন দেখলেন। এ কাজে তার দরকার হলো এমন এক রাসায়নিক অণুর যা কোষের অভ্যন্তরে গ্লাইক্যানের সাথে কোনো ফ্লুরোসেন্টকে যুক্ত করবে, অথচ কোষের অন্যান্য কাজে কোনো ক্ষতি করবে না। পরে ফ্লুরোসেন্টের আলো দেখে গ্লাইক্যানের গতিবিধি লক্ষ্য করা যাবে। তার এ কাজে সহায়তা করতে পারে এমন গবেষণাপত্র নিয়ে খোঁজাখুঁজি শুরু করে দিলেন তিনি। অবশেষে পেয়েও গেলেন- ‘অ্যাজাইড’ই সেই কাঙ্ক্ষিত কিছু যা তাকে সাহায্য করতে পারে।\xa0\nঅ্যাজাইড ও চাক্রিক অ্যালকাইনের ক্লিক বিক্রিয়া ও ফ্লুরোসেন্টের সাহায্যে জীবকোষে গ্লাইক্যানের গতিবিধি লক্ষ্য করা হচ্ছে; Image Source: © Johan Jarnestad/The Royal Swedish Academy of Sciences/nobelprize.org\nএখানেই থেমে থাকেননি ড. বার্টোজি, ভাবলেন- জীবজগৎকে এই অ্যাজাইডের এখনও অনেক কিছু দেওয়ার আছে। এখানেই আসে ক্লিক বিক্রিয়ার প্রসঙ্গ। এবার ক্লিক বিক্রিয়াকে জীবদেহে কাজে লাগাতে চাইলেন তিনি। কিন্তু জীবকোষের জন্য কপার খুবই বিষাক্ত। তাই কপারের অনুপস্থিতিতে অ্যাজাইড ও অ্যালকাইনের সাহায্যে কীভাবে জীবকোষে ক্লিক বিক্রিয়া ঘটানো যায়- সেটিই এখন ভাবনার বিষয়।\xa0\nআরও একবার গবেষণাপত্রের সমুদ্রে ডুব দিলেন ক্যারোলিন বার্টোজি।\nএবারও সফল হলেন তিনি, দেখলেন- অ্যালকাইনকে যদি একটি চক্রাকার রূপ দেওয়া যায়, তাহলে কপারের অনুপস্থিতিতেও কোনো প্রকারের ক্ষতি ছাড়া জীবদেহের অভ্যন্তরে ক্লিক বিক্রিয়া ঘটানো সম্ভব। ২০০৪ সালে এ বিষয়ে গবেষণাপত্রও প্রকাশ করলেন তিনি। জীবদেহের অভ্যন্তরের পরিবেশকে প্রভাবিত না করে ক্লিক বিক্রিয়া সংঘটনের দারুণ এক প্রক্রিয়া তৈরি হয়ে গেল। জীবদেহের অভ্যন্তরে সার্বিক এ প্রক্রিয়ার জন্য তিনি ‘বায়োঅর্থোগোনাল’ টার্মটি ব্যবহার করলেন।\nবাম থেকে ডানে ক্যারোলিন আর. বার্টোজি, মর্টেন মেলডাল এবং কে. ব্যারি শার্পলেস ;Image Source: Quanta Magazine\nড. বার্টোজির উদ্ভাবিত এই ‘বায়োঅর্থোগোনাল’ বিক্রিয়ার সাহায্যে বর্তমানে বিজ্ঞানীরা নিখুঁতভাবে কোষের গতিবিধি পর্যবেক্ষণ করতে পারছেন। এর সাহায্যে ক্যানসারের চিকিৎসায় ঔষধও তৈরি করেছেন বিজ্ঞানীরা, যা এখন ক্লিনিক্যাল ট্রায়াল পর্যায়ে রয়েছে।\xa0\nকে. ব্যারি শার্পলেস, মর্টেন মেলডাল ও ক্যারোলিন আর. বার্টোজির হাত ধরে ক্লিক রসায়ন ও বায়োঅর্থোগনাল রসায়ন এক অনন্য মাত্রা পেয়েছে। এ দুই বিক্রিয়াকে কাজে লাগিয়ে অনন্য কিছু উদ্ভাবনের প্রক্রিয়া সবে শুরু বলা যায়।'}, {'Author': 'Md. Abdullah Abu Sayed', 'Source': 'https://roar.media/bangla/main/science/nobel-prize-in-physiology-or-medicine-2022', 'Content': 'চিকিৎসায় ২০২২ সালের নোবেল পুরস্কার পেয়েছেন সুইডিশ বিজ্ঞানী সোয়ান্তে পেবো (Svante Pääbo)। বিলুপ্ত হোমিনিনদের জিনোম আবিষ্কার ও মানব বিবর্তনবিষয়ক গবেষণার জন্য তাকে এ পুরস্কার দেওয়া হয়। মানুষের উৎপত্তি ও পৃথিবীতে অনন্য এক প্রজাতি হিসেবে মানুষের বিচরণের ব্যাপারে আমাদের কৌতূহল রয়েছে সেই সৃষ্টির শুরু থেকেই। প্রত্নতত্ত্ব ও জীবাশ্মবিদ্যার সহায়তায় ফসিল থেকে পাওয়া হাড়ের আকার-আকৃতি বিশ্লেষণ করে এর উত্তর খোঁজার চেষ্টাও তাই বিদ্যমান অনেক আগে থেকেই।\xa0\nকিন্তু কালের বিবর্তনে মানব বিবর্তনের গবেষণাতেও লেগেছে পরিবর্তনের হাওয়া। একসময় মানুষের হাতে এসে পৌঁছল জিনোম সিকুয়েন্সিং প্রযুক্তি। জিনোম উন্মোচনের মাধ্যমে মানুষের বিবর্তনের গবেষণায় শুরু হলো নতুন যুগের। কিন্তু হাজার হাজার বছরের পুরনো এসব ফসিল থেকে ডিএনএ পৃথক করে জিনোম সিকুয়েন্স করা মোটেও সহজ কোনো কাজ না।\xa0\nআর ‘আপাতদৃষ্টিতে অসম্ভব’ এমন কাজই সম্ভব করে দেখিয়েছেন সোয়ান্তে পেবো। মানুষের নিকটতম প্রজাতি নিয়ান্ডার্থালদের জিনোম সিকুয়েন্স করেছেন তিনি। একইসঙ্গে আবিষ্কার করেছেন নতুন এক হোমিনিন সদস্য, যার নাম ‘ডেনিসোভা’। তিনি দেখিয়েছেন- বিলুপ্ত এসব প্রজাতির সঙ্গে হোমো স্যাপিয়েন্সের জিন বিনিময় হয়েছিল প্রায় ৭০ হাজার বছর আগে, যার প্রমাণ এখনও রয়ে গেছে মানুষের শরীরে। এছাড়া, পেবোর গবেষণা ‘প্যালিওজিনোমিকস’ নামে বিজ্ঞানের একদম নতুন এক শাখার সূচনা করেছে।\nহোমিনিন কারা?\nহোমিনিন হলো হোমিনিনি ‘ট্রাইব’-এর অন্তর্ভুক্ত সকল প্রাণী। আধুনিক মানুষ যেমন এর অন্তর্ভুক্ত, তেমনই নিয়ান্ডার্থাল প্রজাতি, অস্ট্রালোপিথিকাসসহ অন্যান্য অনেক বিলুপ্ত গণও এর অন্তর্গত। তবে মানুষের কাছের বিলুপ্ত নিয়ান্ডার্থাল, হোমো ইরেক্টাস প্রভৃতি ও অস্ট্রালোপিথিকাসদের বোঝাতেই ‘হোমোনিন’ টার্ম সবচেয়ে বেশি ব্যবহৃত হয়, যাদের বর্তমানে শুধু ফসিল হিসেবেই পাওয়া যায়।\nকিন্তু এই বিলুপ্ত হোমিনিনদের সঙ্গে আমাদের সম্পর্ক কী? আমরা (হোমো স্যাপিয়েন্স) বাকি হোমিনিনদের থেকে কীভাবে আলাদা? এমন সব প্রশ্নেরই জবাব দেওয়ার চেষ্টা করেছেন সোয়ান্তে পেবো।\nড. সোয়ান্তে পেবোর হাতে নিয়ান্ডার্থালদের মাথার খুলি; Image source: Frank Vinken/ Max Planck Society\nনিয়ান্ডার্থালদের জিনোম উন্মোচন\nএকসময় বিভিন্ন জায়গায় প্রাপ্ত বিলুপ্ত প্রজাতিগুলোর ফসিল থেকে পাওয়া হাড় বিশ্লেষণ করে বিবর্তনের প্রমাণ খোঁজার চেষ্টা করা হতো। প্রত্নতত্ত্ব ও জীবাশ্মবিদ্যার সহায়তায় বিজ্ঞানীরা দেখিয়েছেন- প্রায় তিন লাখ বছর আগে আফ্রিকায় আধুনিক মানুষ অর্থাৎ হোমো স্যাপিয়েন্সের উৎপত্তি হয়।\xa0\nআর সাত লাখ বছর আগে আফ্রিকার বাইরে ইউরোপ ও পশ্চিম এশিয়ায় উৎপত্তি হয় মানুষের সবচেয়ে কাছের প্রজাতি নিয়ান্ডার্থালদের। প্রায় ত্রিশ হাজার বছর আগে বিলুপ্ত হয়ে যায় এ নিয়ান্ডার্থালরা। তারা বিলুপ্ত হবার আগেই, প্রায় সত্তর হাজার বছর আগে, অনেক হোমো স্যাপিয়েন্স উৎপত্তিস্থল আফ্রিকার বাইরে স্থানান্তরিত হয়ে ছড়িয়ে পড়ে পুরো বিশ্বে । তাই একটা লম্বা সময় হোমো স্যাপিয়েন্স আর নিয়ান্ডার্থাল ছিল একসঙ্গে। কিন্তু এই নিয়ান্ডার্থালদের সাথে আমাদের সম্পর্ক কী? ততদিনে মানুষের বিবর্তনের গবেষণায় জিনোম সিকুয়েন্সিংকে কাজে লাগানোর চেষ্টা চলছে। তাই এই প্রশ্নের উত্তর খোঁজায় ডিএনএ-ই আমাদের নিখুঁতভাবে সাহায্য করতে পারে।\xa0\nকিন্তু হাজার হাজার বছরের পুরনো এসব ফসিল থেকে ডিএনএ পৃথক করা মোটেই সহজ কোনো কাজ না। ডিএনএ কালের আবর্তে ক্ষুদ্র ক্ষুদ্র খণ্ডে বিভক্ত হয়ে যায়। হাজার হাজার বছর পর খুব অল্প পরিমাণ ডিএনএ শুধু বাকি থাকে। আবার সেই ডিএনএ-তেও অন্যান্য জীবের ডিএনএ মিশ্রিত থাকে। ব্যাকটেরিয়া থেকে শুরু করে আধুনিক মানুষের ডিএনএ পর্যন্ত পাওয়া যেতে পারে সেখানে। তাই ‘আপাতদৃষ্টিতে অসম্ভব’ বলে মনে হয় এমন কাজ!\xa0\nকিন্তু ‘আপাতদৃষ্টিতে অসম্ভব’ এই সমস্যারই সমাধান খুঁজে বের করতে লেগে গেলেন বিজ্ঞানী সোয়ান্তে পেবো। আপসালা বিশ্ববিদ্যালয়ে পড়ার সময় থেকেই আগ্রহী হয়ে পড়েন এমন কাজে। শুরু করেন প্রাচীন মমি থেকে ডিএনএ পৃথক করার চেষ্টার মাধ্যমে। ধীরে ধীরে নিয়ান্ডার্থালদের ডিএনএ থেকে জিনোম উন্মোচনের গবেষণাকেই নিজের লক্ষ্য হিসেবে ঠিক করে নেন। নব্য আবিষ্কৃত পিসিআর প্রযুক্তি আশীর্বাদ হিসেবে আবির্ভূত হয় তার কাছে। এর সাহায্যে ক্ষুদ্র এক খণ্ড ডিএনএ-ও খুঁজে বের করা সম্ভব। ১৯৮৮ সালে পেবো ও উইলসন প্রথমবার প্রাচীন ফসিল থেকে ডিএনএ খোঁজার চেষ্টায় ব্যবহার করলেন এই প্রযুক্তি। কিন্তু এখানেও সেই আগের সমস্যা- প্রাচীন সেই ডিএনএ-র সাথে ব্যাকটেরিয়াসহ আধুনিক মানুষের ডিএনএ কিছুতেই পৃথক করা যাচ্ছে না।\xa0\nতাই দরকার হলো নতুন উদ্যমের, নতুন কিছু উদ্ভাবনের। পেবো সফল হলেন এখানেই। এ সমস্যার সমাধানে সম্পূর্ণ পরিচ্ছন্ন কক্ষে পরীক্ষণ, নিম্ন তাপমাত্রায় ডিএনএ সংরক্ষণ, সিলিকাভিত্তিক পরিশুদ্ধকরণ প্রযুক্তিসহ নানা পদ্ধতি খুঁজে বের করলেন।\xa0\nকোষে ডিএনএ শুধু নিউক্লিয়াসেই থাকে না, এর পাশাপাশি মাইটোকন্ড্রিয়াতেও থাকে। নিউক্লিয়াসের ডিএনএ-র তুলনায় মাইটোকন্ড্রিয়ার ডিএনএ অনেক ছোট। কিন্তু কোষে নিউক্লিয়াসের ডিএনএ থাকে মাত্র এক জোড়া, আর মাইটোকন্ড্রিয়ার ডিএনএ থাকে শত শত কপি। তাই হাজার বছর পরেও এই ডিএনএ উদ্ধার করা সম্ভব। পেবো তাই প্রথমে চেষ্টা করলেন এই মাইটোকন্ড্রিয়ায় পাওয়া ডিএনএ-র উপর। চল্লিশ হাজার বছর পূর্বের নিয়ান্ডার্থালদের হাড় থেকে মাইটোকন্ড্রিয়াল ডিএনএ সিকুয়েন্স করতে সক্ষম হলেন তিনি।\nকোষের মধ্যে নিউক্লিয়াস ও মাইটোকন্ড্রিয়া দুই জায়গাতেই থাকে ডিএনএ। ডিএনএ কালের আবর্তে ক্ষুদ্র ক্ষুদ্র খণ্ডে বিভক্ত হয়ে যায় ও খুব অল্প পরিমাণই অবশিষ্ট থাকে; Image source: nobelprize.org\nকিন্তু মাইটোকন্ড্রিয়াল ডিএনএ আবার শুধুমাত্র মায়ের দ্বারা বংশানুক্রমে বাহিত হয়। তাই কোনো মায়ের শুধু ছেলেসন্তান থাকলে মাইটোকন্ড্রিয়াল ডিএনএ ভ্যারিয়েন্টের বিলুপ্তির সম্ভাবনা থাকে, যা নিউক্লিয়ার ডিএনএ-তে নেই। তাই পেবো এবার জোর দিলেন নিয়ান্ডার্থালদের নিউক্লিয়াসে প্রাপ্ত ডিএনএ থেকে জিনোম সিকুয়েন্সিংয়ে।\xa0\nজার্মানিতে নিজের প্রতিষ্ঠিত ম্যাক্স প্লাঙ্ক ইনস্টিটিউট ফর ইভলুশনারি অ্যানথ্রোপলোজিতে নতুন উদ্যমে শুরু করলেন গবেষণা। অবশেষে ২০১০ সালে তিন নারী নিয়ান্ডার্থালারের হাড় থেকে ডিএনএ পৃথক করে জিনোম সিকুয়েন্স করতে সক্ষম হয় পেবো ও তার দল। ইতোপূর্বে বিশ শতকের শেষ দিকে আবার মানুষের জিনোম সিকুয়েন্সিং করা সম্ভব হয়েছে।\nএবার সবকিছু মিলিয়ে দেখার পালা। পেবো আবিষ্কার করলেন- আফ্রিকার মানুষের চেয়ে আফ্রিকার বাইরের মানুষের জিনোমের সঙ্গে নিয়ান্ডার্থাল জিনের মিল বেশি। ইউরোপীয় ও এশীয় ১-৪% মানুষের রয়েছে নিয়ান্ডার্থালদের জিন। অর্থাৎ মানুষ যখন উৎপত্তিস্থল আফ্রিকা ছেড়ে স্থানান্তরিত হচ্ছিল, ঠিক তখনই নিয়ান্ডার্থালদের সাথে এ জিন বিনিময় ঘটে।\xa0\nডেনিসোভা হোমিনিনদের আবিষ্কার\n২০০৮ সাল; সাইবেরিয়ার দক্ষিণে ডেনিসোভা গুহা থেকে আবিষ্কৃত হলো চল্লিশ হাজার বছরের পুরনো এক আঙুলের হাড়। সোয়ান্তে পেবো এর জিনোম সিকুয়েন্স করে দেখতে পান- এটি আধুনিক মানুষ বা নিয়ান্ডার্থাল কারো নয়। এই প্রথম জিনোম সিকোয়েন্সিংয়ের মাধ্যমে নতুন একটি হোমিনিন আবিষ্কার করা সম্ভব হলো। নাম দেওয়া হলো ‘ডেনিসোভা’।\nশুধু তা-ই নয়, আধুনিক মানুষের সাথে ডেনিসোভার জিন মিলিয়ে দেখা গেল- ডেনিসোভা ও মানুষের মধ্যেও একসময় জিনের বিনিময় ঘটেছে। শুরুর দিকে মেলানেশিয়া ও দক্ষিণ-পূর্ব এশিয়ার মানুষদের মধ্যে ৬% পর্যন্ত ডেনিসোভানদের ডিএনএ পাওয়া যায়।\xa0\nপ্যালিওজিনোমিকস\nবিজ্ঞানী পেবোর আবিষ্কার আমাদেরকে বিবর্তন সম্পর্কে নতুন এক ধারণা দিতে সক্ষম হয়েছে। তার আবিষ্কার বলছে- হোমো স্যাপিয়েন্সের আফ্রিকা থেকে স্থানান্তরের সময় কমপক্ষে দুটি হোমিনিন প্রজাতি ইউরেশিয়ায় বিদ্যমান ছিল। নিয়ান্ডার্থালরা ছিল পশ্চিমে আর ডেনিসোভানরা পূর্বে। আর ঠিক এই সময়েই মানুষের সাথে নিয়ান্ডার্থাল ও ডেনিসোভানদের জিন বিনিময় ঘটে। জিনোম সিকুয়েন্সিংয়ের মাধ্যমে সম্পূর্ণ নতুন ডেনিসোভানদের আবিষ্কার ও পরবর্তীতে নানা গবেষণা বিজ্ঞানের একটি নতুন শাখার সূচনা করে- প্যালিওজিনোমিকস।\xa0\nইউরেশিয়ার পশ্চিমে অবস্থান ছিল নিয়ান্ডার্থালদের ও ডেনিসোভার অবস্থান ছিল পূর্বে। আর ঠিক এই সময়েই মানুষের সাথে নিয়ান্ডার্থাল ও ডেনিসোভানদের জিন বিনিময় ঘটে; Image source: nobelprize.org\nসোয়ান্তে পেবোর আবিষ্কার আমাদের আরও বলছে- বিলুপ্ত হোমিনিনদের কিছু জিন এখনও আমাদের মধ্যে আছে। যেমন: তিব্বতের মানুষদের মধ্যে দেখা যায় EPSA1 জিনের ডেনিসোভান সংস্করণ, যা তাদের পাহাড়ের উপর কম অক্সিজেনের মধ্যে বেঁচে থাকতে সহায়তা করে। এছাড়া কোভিড-১৯ মহামারির সময় দেখা যায়- যেসব ব্যক্তির মধ্যে নিয়ান্ডার্থালদের জিন ভ্যারিয়েন্ট রয়েছে, তাদের মারাত্মক অসুস্থ হওয়ার প্রবণতা অন্যদের চেয়ে অনেক বেশি।\nতার এমনসব গবেষণা পৃথিবীতে এক অনন্য প্রজাতি হিসেবে মানুষের পথচলার কারণ অনুসন্ধানের ভিত্তি\xa0 হিসেবে কাজ করবে বলে মনে করা হচ্ছে।\nপৃথিবীতে এক অনন্য প্রজাতি হিসেবে মানুষের পথচলার কারণ অনুসন্ধানের ভিত্তি\xa0 হিসেবে কাজ করবে বিজ্ঞানী পেবোর গবেষণা; Image source: nobelprize.org\nনেপথ্যের নায়ক\n১৯৫৫ সালে সুইডেনের স্টকহোমে জন্মগ্রহণ করেন সোয়ান্তে পেবো। আপসালা ইউনিভার্সিটি থেকে ১৯৮৬ সালে পিএইচডি করেন তিনি। পরবর্তীতে ইউনিভার্সিটি অব জুরিখ ও ইউনিভার্সিটি অব ক্যালিফোর্নিয়া বার্কলেতে পোস্ট ডক্টরাল ফেলো হিসেবে ছিলেন।\xa0 ১৯৯০ সালে জার্মানির ইউনিভার্সিটি অব মিউনিখে অধ্যাপক হিসেবে যোগ দেন ড. পেবো। ১৯৯৯ সালে জার্মানির লিপজিগে ম্যাক্স প্লাঙ্ক ইনস্টিটিউট ফর ইভলুশনারি অ্যানথ্রোপলজি প্রতিষ্ঠা করে গবেষণার কাজ চালিয়ে যান তিনি। এছাড়া ওকিনাওয়া ইনস্টিটিউট অব সায়েন্স এন্ড টেকনোলজিতে অ্যাডজাঙ্কট প্রফেসর হিসেবেও যুক্ত আছেন সোয়ান্তে পেবো।'}, {'Author': 'Jannatul Naym Pieal', 'Source': 'https://roar.media/bangla/main/science/karen-horney-the-woman-who-confronted-freud', 'Content': 'সিগমুন্ড ফ্রয়েড নামটির সঙ্গে বোধকরি অনেকেই পরিচিত। মনোসমীক্ষণের জনক হিসেবে বিশ্বব্যাপী সমাদৃত তিনি। তার তত্ত্ব পাঠ না করে মনোবিজ্ঞান বিষয়ে শিক্ষার্জন কোনোভাবেই সম্ভব নয়।\nতবে, ফ্রয়েডের প্রণীত তত্ত্বগুলো যে সবই ধ্রুব সত্য, এবং বিতর্কের ঊর্ধ্বে, তা কিন্তু নয়। পুরুষালি দৃষ্টিকোণ থেকে মনোযৌনতার বিকাশের (psychosexual development) যে ব্যাখ্যা তিনি দিয়েছেন, তা নিয়ে গোড়া থেকেই, অর্থাৎ তার সমসাময়িকদের মাঝে অনেকেরও, প্রবল বিরোধিতা ছিল। তাদের মতে, নারী ও পুরুষ উভয় সেক্সের বিকাশকে ব্যাখ্যা করতে গিয়ে তিনি শিশ্নের গুরুত্ব এবং এটি না থাকা বা খুইয়ে ফেলার আশঙ্কার উপর মাত্রাতিরিক্ত গুরুত্বারোপ করেছেন, যা তার তত্ত্বকে একপেশে ও দুর্বল করে তুলেছে।\n(এই লেখায় বাংলা পরিভাষা ‘লিঙ্গ’ না লিখে কোথাও ‘সেক্স’ আর কোথাও ‘জেন্ডার’ লেখা হয়েছে। কেন সেক্স ও জেন্ডার আলাদা, তা জানতে পারবেন এই লিংক থেকে।)\nসিগমুন্ড ফ্রয়েড; Image Source: Wikimedia Commons\nএকদম শুরু থেকেই ফ্রয়েডের তত্ত্বের বিরোধিতা করেছেন যারা, তাদের মধ্যে বিশেষভাবে উল্লেখযোগ্য কারেন হর্নাই (Karen Horney)। তিনি ছিলেন বিংশ শতকের প্রথমার্ধ্বের একজন জার্মান মনোসমীক্ষক। একাধারে তিনি নারীবাদী মনোবিদ্যার প্রতিষ্ঠাতা, এবং নব্য-ফ্রয়েডীয় মনোবিদ্যার সহ-প্রতিষ্ঠাতাও বটে।\nতরুণ বয়সে ক্রনিক ডিপ্রেশনে ভোগা এই নারী চিকিৎসাবিজ্ঞানে প্রবল আগ্রহী হয়ে ওঠেন, এবং কঠোর অধ্যবসায়ের মাধ্যমে নিজেকে প্রতিষ্ঠিত করেন একজন মনোসমীক্ষক হিসেবে। এর পাশাপাশি তিনি প্রণয়ন করেছেন ব্যক্তিত্ব ও স্নায়বিক পীড়া নিয়ে কিছু বৈপ্লবিক তত্ত্ব। এবং সেই কারণেই একপর্যায়ে তাকে বহিষ্কৃত হতে হয় নিউ ইয়র্ক সাইকোঅ্যানালিটিক সোসাইটি অ্যান্ড ইনস্টিটিউট থেকে।\nমনোবিজ্ঞানের উন্নয়নে কারেনের ছিল ব্যাপক অবদান। তিনি শুধু স্নায়বিকতা বিষয়েই কিছু অতি-গুরুত্বপূর্ণ অবদান রাখেননি। নারীদের প্রতি মনোবৈজ্ঞানিক দৃষ্টিভঙ্গি নিয়েও গবেষণা করেছেন তিনি। ভুলে গেলে চলবে না, বিংশ শতকের শুরুর দিকে জ্ঞান-বিজ্ঞানের অন্য অনেক ক্ষেত্রের মতো মনোবিজ্ঞানেও চলছিল পুরুষাধিপত্য। ফলে পুরুষতান্ত্রিকতার নিগড়ে বন্দি ছিল এই তাৎপর্যপূর্ণ খাতও। বিশেষত, ফ্রয়েডকেই এই পরিসরের ঈশ্বরজ্ঞান করতেন অনেকে। সেরকম পটভূমিতে একজন নারীর মনঃসমীক্ষক হয়ে ওঠা, এবং সরাসরি ফ্রয়েডের তত্ত্বকে চ্যালেঞ্জ ছুড়ে দেওয়া কোনো অংশে কম বৈপ্লবিক বিষয় নয়।\nনিউ ইয়র্কে অবস্থিত কারেন হর্নাই ক্লিনিক; Image Source: Karen Horney Clinic\nপ্রাথমিক জীবন\nকারেন হর্নাই (জন্মনাম ড্যানিয়েলসেন) জন্মগ্রহণ করেন ১৮৮৫ সালের ১৬ সেপ্টেম্বর, জার্মানির ব্ল্যাঙ্কেনিসে। বাবার প্রতি শৈশব থেকেই তার মনে জন্মেছিল বিরূপভাব। সেটি মূলত এ কারণে যে, জোর করে তার উপর অনেক বেশি পড়াশোনা চাপিয়ে দিতেন বাবা। এজন্য অল্প বয়স থেকেই বড় ভাইয়ের শরণ নিতে শুরু করেন তিনি, এবং ভাইয়ের সঙ্গে অনেক বেশি অন্তরঙ্গ হয়ে পড়েন।\nকিন্তু সেই ভাই-ই একটা সময়ে এসে কারেনকে দূরে ঠেলে দিলে গভীর বিষাদে নিমজ্জিত হন তিনি। ক্রনিক ডিপ্রেশনে রূপান্তরিত হয় সেই বিষাদ। এছাড়াও, আরো নানা ধরনের সঙ্কটে জর্জরিত ছিল তার প্রথম জীবন। ফলে লেখাপড়ার দুনিয়ায় ডুব দিয়ে নিজেকে ব্যস্ত রাখেন তিনি।\nকারেনের বিষণ্নতা বা প্রথম জীবনের হীনম্মন্যতার আরেকটি কারণ ছিল তথাকথিত সৌন্দর্যের মানদণ্ডে তার পিছিয়ে থাকা। তাই তো পরবর্তীতে তিনি বলেছিলেন,\n\n“যদি আমি সুন্দরী হতে না পারি, সিদ্ধান্ত নিই বুদ্ধিমতী হবো।”\n\n১৯০৬ সালে কারেন ভর্তি হন ইউনিভার্সিটি অব ফ্রেইবুর্গের ফ্যাকাল্টি অব মেডিসিনে। তখনকার দিনে খুব কম বিশ্ববিদ্যালয়েই নারী শিক্ষার্থীদের ভর্তি করা হতো, যার মধ্যে এটি ছিল অন্যতম। অচিরেই কারেন যোগ দেন ইউনিভার্সিটি অব গ্যটিঙেনেও। এবং শেষমেশ, ১৯০৯ সালে, তিনি ইউনিভার্সিটি অব বার্লিনে ভর্তি হন, সিদ্ধান্ত নেন মনোসমীক্ষণ বিষয়ে প্রশিক্ষণ নেওয়ার।\nইউনিভার্সিটি অব বার্লিন তখন সবে সাইকোলজি স্কুল হিসেবে মাথা তুলে দাঁড়াতে শুরু করেছে। সেখানে পড়াশোনা করেই ১৯১৫ সালে তিনি গ্র্যাজুয়েশন সম্পন্ন করেন। তবে এর আগেই, ১৯০৯ সালে, তিনি এই বিশ্ববিদ্যালয়ের আরেক শিক্ষার্থী অস্কার হর্নাইকে বিয়ে করেন। বিয়ের পর তাদের তিন কন্যাসন্তান জন্ম নেয়।\nকারেন হর্নাই; Image Source: IMDb\nপেশাজীবন\nপেশাজীবনের সূচনালগ্নে কারেন হর্নাই বার্লিন সাইকোঅ্যানালিটিক ইনস্টিটিউটে একজন অধ্যাপক ও বিশ্লেষক হিসেবে কাজ করেন। কিন্তু পেশাজীবনে দারুণ অগ্রগতি সত্ত্বেও, ব্যক্তিগত জীবনে সমস্যার সম্মুখীন হতে থাকেন তিনি। দাম্পত্যজীবনে স্বামীর সঙ্গে বনিবনা হচ্ছিল না তার। এদিকে ফুসফুসের সংক্রামক রোগে আক্রান্ত হয়ে তার বড় ভাইও মারা যান। সব মিলিয়ে কারেনের অবস্থা এতটাই শোচনীয় হয়ে পড়ে যে, আবারও সুদীর্ঘ ডিপ্রেশনে পড়েন তিনি।\n১৯৩২ সালে কারেন চলে যান যুক্তরাষ্ট্রে। সেখানে গিয়ে শিকাগো সাইকোঅ্যানালিটিক ইনস্টিটিউটের সহযোগী পরিচালক পদে কাজ শুরু করেন। এর বছর দুয়েক বাদে তিনি চলে যান ব্রুকলিনে, এবং অধ্যাপনা শুরু করেন নিউ ইয়র্ক সাইকোঅ্যানালিটিক সোসাইটি অ্যান্ড ইনস্টিটিউটে।\nএখানে অবস্থানকালেই কারেন নিউরোসিস ও পার্সোনালিটি নিয়ে নিজস্ব তত্ত্ব দাঁড় করাতে শুরু করেন। তার যোগাযোগ হয় একই খাতের তৎকালীন স্বনামধন্য লেখক যেমন এরিক ফ্রম ও হ্যারি স্ট্যাকদের সঙ্গে।\nকারেন যে সমালোচনাত্মক তত্ত্বগুলো প্রণয়ন করেন, সেগুলো ছিল ফ্রয়েডের তত্ত্বের সঙ্গে সাংঘর্ষিক। বলা যায়, ফ্রয়েডের তত্ত্বের প্রবল বিরোধিতা করেন তিনি। কিন্তু এই বিরোধিতার ফলাফল ইতিবাচক ছিল না। তাকে তার প্রতিষ্ঠান থেকে বহিষ্কার করা হয়।\nতবে বহিষ্কৃত হয়েও হাল ছেড়ে দেননি কারেন। তিনি একাট্টা হন সমমনাদের সঙ্গে, যারা ছিলেন প্রতিষ্ঠানবিরোধী, এবং যারা ফ্রয়েডের তত্ত্বকে বৃদ্ধাঙ্গুলী দেখিয়ে নিজস্ব তত্ত্ব খাড়া করতে চাইছিলেন। এই মানুষগুলোকে নিয়ে কারেন প্রতিষ্ঠা করেন ‘দ্য আমেরিকান জার্নাল অব সাইকোঅ্যানালিসিস’ এবং আমেরিকান ইনস্টিটিউট অব সাইকোঅ্যানালিসিস। ১৯৫২ সালে মৃত্যুর আগপর্যন্ত কারেন এখানেই কাজ করে যান।\n১২ বছর বয়সী কারেন; Image Source: Spartacus Educational\nকারেন যেভাবে করেন ফ্রয়েডের বিরোধিতা\nফ্রয়েড দাবি করেছিলেন, নারীরা নিজেদের শরীরকে পুরুষের তুলনায় কমজোরি মনে করে। কিন্তু এ কথা মেনে নিতে পারেননি কারেন। তার মতে, পুরুষালি আত্মমগ্নতা (masculine narcississm) থেকেই উৎসারিত হয়েছে এমন ধারণা যে- মানবসভ্যতার অর্ধেক অংশ নিজেদের সেক্স নিয়ে সন্তুষ্ট না।\nযদিও কারেন পেনিস এনভি (শিশ্ন ঈর্ষা) ও ক্যাস্ট্রেশন অ্যাংজাইটির (খোজাকরণ উদ্বিগ্নতা) সম্ভাব্যতাকে পুরোপুরি উড়িয়ে দেননি, কিন্তু তিনি এ কথাও যোগ করেছেন যে, পুরুষরাও নারীর প্রতি ঈর্ষান্বিত।\n\nজৈবিক দৃষ্টিকোণ থেকে নারীর রয়েছে মাতৃত্ব বা মাতৃত্বের ক্ষমতার ফলে এক অবিসংবাদিত ও অনুপেক্ষণীয় শ্রেষ্ঠত্ব। ছেলেশিশুরা যে মাতৃত্বকে ঈর্ষা করে, এর নেপথ্যে তাদের পুরুষালি মনস্তত্ত্বে মূলত নারীর ওই শ্রেষ্ঠত্বেরই প্রতিফলন ঘটে। এ ধরনের ঈর্ষার সঙ্গে আমরা সকলেই পরিচিত আছি, কিন্তু একটি গুরুত্বপূর্ণ ফ্যাক্টর হিসেবে এটি কখনোই যথোপযুক্ত বিবেচনার আওতায় আসেনি। নারীদের দীর্ঘদিন বিশ্লেষণের অভিজ্ঞতার পর যখন কেউ পুরুষদের বিশ্লেষণ করতে শুরু করে, যেমনটি আমি করেছি, তখন গর্ভাবস্থা, শিশুর জন্ম দেওয়া, মাতৃত্ব, এবং স্তনযুগল ও স্তন্যদানকে কেন্দ্র করেও পুরুষের ঈর্ষার তীব্রতার এক বিস্ময়কর পরিচয় পাওয়া যায়।\n\nকারেন আরো বিশ্বাস করতেন, শিশ্নের প্রতি ঈর্ষার কারণে মেয়েরা তাদের উপর অর্পিত নারী-ভূমিকাকে প্রত্যাখ্যান করে না। বরং, এর পেছনে রয়েছে আত্মরতির অনুতাপ থেকে উৎসারিত এক অচেতন ভয় যে পেনিট্রেশনের (নারীর যৌনাঙ্গে পুরুষের যৌনাঙ্গ প্রবেশ করানো) ফলে তাদের যোনি আহত হতে পারে। এভাবেই কারেন প্রমাণের চেষ্টা করেন যে, পুরুষের দৈহিক বৈশিষ্ট্যের কারণে নয়, বরং নিজস্ব দৈহিক বৈশিষ্ট্যের মাধ্যমেই তাদের মনোযৌনতার বিকাশ ঘটে।\nমেয়েদের নারীসুলভ-ভূমিকাকে প্রত্যাখ্যানের নেপথ্যে কারেন আরেকটি কারণকেও উত্থাপন করেন। সেটি হলো- সমাজের চোখে নারীকে অপর্যাপ্ত ও পুরুষ অপেক্ষা দুর্বলতর হিসেবে দেখা, যার ফলে নারীরা ঘরের বাইরে তুলনামূলক কম সুযোগ পেয়ে থাকে।\nএভাবেই কারেন হয়ে ওঠেন প্রথম মনোসমীক্ষক দলের একজন, যারা ব্যক্তিত্ব বিকাশের ক্ষেত্রে সামাজিক-সাংস্কৃতিক বৈশিষ্ট্য এবং শরীর-মনের আভ্যন্তরীণ বিষয়আশয়ের ভূমিকাকে একীভূত করেন।\nযেমনটি আগেই বলেছি, গোঁড়া ও রক্ষণশীল ফ্রয়েডীয়-চক্র কারেন ও তার দৃষ্টিভঙ্গিকে নাকচ করে দেয়। কিন্তু তা সত্ত্বেও কারেনের তত্ত্ব ছিল যথেষ্টই প্রভাবসম্পন্ন, এবং সেই সুবাদে তিনি খ্যাতি ও সম্মানের অধিকারী হন, অর্থনৈতিকভাবেও লাভবান হতে শুরু করেন। অর্থাৎ বিতর্ক তার চলার পথকে রুদ্ধ করতে পারেনি।\nফ্রয়েডীয় তত্ত্বকে যেখানে বলা চলে ‘ফ্যালোসেন্ট্রিক’, অর্থাৎ যেটি আবর্তিত হয় পুরুষের শিশ্নকে কেন্দ্র করে; সেখানে কারেন ও তার গোষ্ঠীর অন্যান্য মনোসমীক্ষকদের দৃষ্টিভঙ্গি ছিল ‘গাইনোসেন্ট্রিক’, অর্থাৎ যার কেন্দ্রে রয়েছে নারীর গর্ভ।\nকারেনদের এই অ্যাপ্রোচ ছেলে ও মেয়ে উভয়ের মায়ের সঙ্গে প্রাক-ইডিপাল সম্পর্কের মাধ্যমে সৃষ্ট ব্যক্তিত্বের বিকাশের উপর গুরুত্বারোপ করে, এবং নারীর উপর পুরুষ আধিপত্যের সঙ্গে মা-শিশুর প্রাথমিক বন্ধনেরও যোগসূত্র স্থাপন করে। এই প্রস্তাবিত যোগসূত্রের মাধ্যমে মায়ের প্রতি শিশুদের অচেতন মনের ভয় ও ঈর্ষাকে নির্দেশ করা হয়। এখানে দেখানো হয় যে, মেয়েশিশুদের দরকার পড়ে না আত্মপরিচয় পাল্টানোর, বরং ছেলেশিশুদেরই মায়ের বৈশিষ্ট্য থেকে বাবার বৈশিষ্ট্যে স্থানান্তরিত হতে হয়।\nকারেনের মতে, পুরুষরা যে ক্রমাগত নতুন কিছু সৃষ্টি করতে বা অর্জন করতে চেষ্টা করে, সেটির উৎস মূলত তাদের ইনফিরিয়রিটি কমপ্লেক্স যে তারা নারীদের মতো মা হতে পারে না, নতুন মানবপ্রাণের জন্ম দিতে পারে না। তাছাড়া, পুরুষরা যে অনবরত চেষ্টা চালিয়ে যায় নারীদের দমিয়ে রাখার বা খাটো করার, সেটাও এ জন্য নয় যে নারীদের শিশ্ন নেই, বরং সেটাও নারীর প্রতি পুরুষের অবচেতন মনের ঈর্ষারই বহিঃপ্রকাশ।\nএক্ষেত্রে কারেনের সঙ্গে একমত পোষণ করেছেন অস্ট্রিয়ান-ব্রিটিশ লেখক এবং মনোসমীক্ষক মেলানি ক্লাইনও। তিনি বলেছেন, মা ও মাতৃত্বের প্রতি উদ্বেগ, ঈর্ষা ও হীনম্মন্যতা ঢাকতেই ছেলেরা নিজেদের শিশ্ন নিয়ে অতিরিক্ত গর্ববোধ করে।\nমেলানি ক্লাইন; Image Source: Wikimedia Commons\nকারেন ফ্রয়েডীয় তত্ত্বের যে সমালোচনা করেছিলেন, তার মাধ্যমে নারীর ব্যক্তিত্ব বা মনোযৌনতার বিকাশের ক্ষেত্রে তার নিজের শরীরের প্রভাবের পুনরুদ্ধার ঘটে; পুরুষের শরীরের প্রতি ঈর্ষার ব্যাপার খারিজ হয়ে যায়। তবে এ কথাও অনস্বীকার্য যে, কারেনের এই সমালোচনা শুরুর দিকে কেবল ব্যক্তিত্বকে ব্যাখ্যা করতে ফ্রয়েড প্রণীত শারীরতত্ত্ব ও প্রবৃত্তির উপর নির্ভরশীলতাতেই সীমাবদ্ধ ছিল।\nনিজের পরবর্তী কাজগুলোতে কারেন এই অবস্থান থেকে সরে আসেন যে, মানব আচরণ তার প্রবৃত্তিগত তাড়না (যৌনতা, আগ্রাসন) থেকে জন্ম নেয়। এবার তিনি বলেন, সাংস্কৃতিক প্রেক্ষাপটের অভিজ্ঞতা থেকেই আসলে ব্যক্তিত্ব ও মানব আচরণ নির্দিষ্ট ছাঁচবদ্ধ হয়।\nকারেন ব্যাখ্যা করেন, মানুষ মূলত পরিচালিত হয় তার সুরক্ষা (আভ্যন্তরীণ নিরাপত্তা) ও সন্তুষ্টির প্রয়োজনীয়তার দ্বারা। একটি শিশুর সামাজিক পরিবেশই নির্ধারণ করে দেয় যে, তার প্রয়োজনগুলো সহজেই মিটছে, নাকি এজন্য তাকে কোনো বিশেষ স্নায়বিক ‘সমাধান’ গড়ে তুলতে হবে, যেমন- নির্ভরশীলতা, যাতে সে প্রতিকূল পরিবেশ থেকে আগত উদ্বেগ ও বৈরিতা থেকে নিজেকে বাঁচাতে পারে।\nপারিপার্শ্বিক পরিবেশ প্রভাবিত করে শিশুর আচরণকে; Image Source: Shutterstock\n১৯৩৯ সালে প্রণীত কারেনের তত্ত্ব অনুযায়ী, পরিবেশ শিশুর উপর সম্ভাব্য দুটি বিপদ দাঁড় করাতে পারে: অবমূল্যায়ন (একজন স্বতন্ত্র, যোগ্য ব্যক্তিত্ব হিসেবে সন্তানের প্রতি বাবা-মায়ের শ্রদ্ধার ঘাটতি), এবং যৌনকরণ (একটি যৌন অ্যাপ্রোচ, জোর করে কোনো নির্দিষ্ট বিষয়ে শিশুকে শিক্ষাদানের প্রয়াস)।\nশিশুর কোনো একজন অভিভাবকের প্রতি বেশি ঝুঁকে যাওয়া এবং অন্যজনকে ঈর্ষা করার যে প্রবণতা, সেটিকে ফ্রয়েড বিশেষায়িত করেছেন ইডিপাস কমপ্লেক্স হিসেবে। কিন্তু কারেনের মতে, এটি আসলে শিশুর প্রতি কোনো একজন অভিভাবকের ক্ষমতার অপব্যবহার, অবমাননা ও যৌনকরণের ফলাফল।\nকারেনের লেখা থেকে এটি স্পষ্ট যে, তিনি মনে করতেন, আমাদের সমাজ-সংস্কৃতিতে কন্যাসন্তানের চেয়ে পুত্রসন্তান অধিকতর কাম্য হওয়ার ফলেই কন্যাসন্তানরা অবমাননা ও হীনম্মন্যতার ভুক্তভোগী হয় বেশি। তিনি এটাও উল্লেখ করেন যে, কন্যাশিশুদের মনস্তত্ত্বকে ক্ষতিগ্রস্ত করছে বিভিন্ন পরিবারের এমন আচরণ, যেখানে কন্যাসন্তানদের যৌনতাকেই তাদের আত্মপরিচয়ের সবচেয়ে গুরুত্বপূর্ণ, বা ক্ষেত্রবিশেষে একমাত্র, উপাদান হিসেবে প্রতিষ্ঠিত করা হয়।\nফলে দেখা যাচ্ছে, তাত্ত্বিকভাবে অবমাননা ও যৌনকরণের শিকার হওয়ার আশঙ্কা ছেলে-মেয়ে দুয়েরই থাকলেও, প্রকৃত বাস্তবতায় এর শিকার প্রধানত হয়ে থাকে মেয়েরাই। আর, তাই তো বাবা-মায়ের অবমূল্যায়নের ঢাল হিসেবে মেয়েশিশুদের মাঝেই আনুগত্য ও স্বপরিচালিত বৈরিভাবসম্পন্ন স্নায়বিক ব্যক্তিত্ব গড়ে তোলার প্রবণতা বেশি।\nতবে, এই জেন্ডার-বৈষম্যের ভিত্তি মোটেই জৈবিক নয়, বরং সাংস্কৃতিক, যেখানে একটি সেক্সকে অন্য সেক্সের চেয়ে বেশি মূল্যায়ন করা হয়।\nঅতিরিক্ত তথ্যসূত্র:\nSex and Gender – An Introduction by Hilary M. Lips, Mayfield Publishing Company, 1988.'}, {'Author': 'Abir Maitra', 'Source': 'https://roar.media/bangla/main/science/gene-editing-technology-pros-and-cons', 'Content': 'নেসা ক্যারি একজন ব্রিটিশ জীববিজ্ঞানী। তার কাজের ক্ষেত্র আণবিক জীববিজ্ঞান এবং জীবপ্রযুক্তি। পাশাপাশি বিজ্ঞান জনপ্রিয়করণেও তিনি কাজ করেন। “The Epigenetics Revolution”, “Junk DNA: A Journey Through the Dark Matter of the Genome” প্রভৃতি জনপ্রিয় বিজ্ঞানগ্রন্থের রচয়িতা নেসা ক্যারি বিজ্ঞান বিষয়ক বক্তৃতাও দিয়ে থাকেন। ২০১৯ সালের ডিসেম্বরে টেড এক্স লিভারপুলের মঞ্চে তিনি আধুনিক জিন সম্পাদনা প্রযুক্তির নানামুখী সম্ভাবনা এবং প্রাসঙ্গিক আশঙ্কার ব্যাপারে একটি বক্তৃতা করেন। “Want to edit your DNA” শীর্ষক সেই টেড-টক রোর বাংলার পাঠকদের জন্য এখানে বাংলায় অনুবাদ করা হলো।\n—\nক্রিসপার কিংবা জিন সম্পাদনা নিয়ে কিছু লিখতে বসা আমার জন্য বেশ আনন্দের। কারণ ‘টক অব দ্য টাউন’ হিসেবে আমাদের জীববিজ্ঞানী-পাড়ায় বহুদিন ধরে এর অবস্থান প্রায় অপ্রতিদ্বন্দ্বী। এই প্রযুক্তি যে মানুষের জীবনকে বৈপ্লবিকভাবে প্রভাবিত করার দৃষ্টান্ত এর মধ্যেই স্থাপন করেছে, এবং আকস্মিক প্রাপ্তির আবেগে ভেসে না গিয়ে এর ভবিষ্যত-ব্যবহার সম্বন্ধে আমাদের বিদ্বৎসমাজে সুচিন্তিত আলাপ-আলোচনা চালু হওয়ার দরকার রয়েছে, পত্রপত্রিকার কল্যাণে আপনাদের অনেকেও হয়তো সেই ব্যাপারে অবগত আছেন।\n২০১২ সালে যখন এই প্রযুক্তি আবিষ্কৃত হয় (পরবর্তীতে নোবেল পুরষ্কারে ভূষিত দুই বিজ্ঞানী ইউনিভার্সিটি অব ক্যালিফোর্নিয়ার জেনিফার ডওডনা ও বার্লিনের ম্যাক্সপ্লাঙ্ক ইন্সটিটিউটের ইম্যানুয়েল শারপ্যান্টিয়ে এ আবিষ্কারে প্রধান ভূমিকা রেখেছিলেন), আমরা সবিস্ময়ে খেয়াল করি ভাইরাস-আক্রমণ প্রতিরোধে ব্যাকটেরিয়া-কোষে বহুযুগ ধরে বিবর্তিত এই পদ্ধতি গবেষণাগারে যেকোনো উৎস থেকে পাওয়া যেকোনো জীবের জিন সম্পাদনার কাজেও ব্যবহার করা যেতে পারে। সেই থেকে বিজ্ঞানীরা এর উৎকর্ষ সাধনের চেষ্টা করে গেছেন; এবং আজ আমরা অন্তত তাত্ত্বিকভাবে বলতে পারি- ক্রিসপার প্রযুক্তি আসার পর ক্ষতিকর মিউটেশন, যা কি না মানুষের শতকরা ৯০ ভাগ জেনেটিক অসুখের জন্য দায়ী, বিজ্ঞানের কাছে আর অজেয় নয়। এটা অবিশ্বাস্য!\nআধুনিক জিন সম্পাদনা প্রযুক্তি ক্রিসপার; image source: Cambridge University Press\nক্রিসপার (CRISPR) আসলে একটা অ্যাক্রোনিম বা শব্দসংক্ষেপ, এর গালভরা পূর্ণরূপ Clustered Regularly Interspaced Short Palindromic Repeats। মূলত, এটি হচ্ছে সর্বাধুনিক ‘জিন সম্পাদনা প্রযুক্তি’ (Gene Editing Technology)। ক্রিসপার আসার আগে বিজ্ঞানীরা জিঙ্ক ফিঙ্গার নিউক্লিয়েজ, ট্যালেন প্রযুক্তি ব্যবহার করে জিন সম্পাদনার কাজ করতে পারতেন, এবং ক্ষেত্রবিশেষে সেগুলো এখনও ব্যবহৃত হয়। কিন্তু সমস্যা যেটা ছিল- এই প্রযুক্তিগুলোর নিপুণতার মাত্রা ছিল অপেক্ষাকৃত কম, অথবা এগুলো ব্যবহার করতে বেগ পেতে হতো বেশ খানিকটা। সেদিক দিয়ে ক্রিসপারের গঠন বা ব্যবহারশৈলী যেমন সহজ, এর তাৎপর্যও তেমন বৈপ্লবিক।\nজিন সম্পাদনার এই আধুনিক কলাকৌশলের সাথে অতীতের পদ্ধতির তুলনা অনেকটা মোটরগাড়ির সাথে ঘোড়ার গাড়ির তুলনার মতো। কিংবা, আরো যথার্থভাবে বললে, প্রাচীন ছাপাখানার সাথে আধুনিক ওয়ার্ড-প্রসেসরের সাথে তুলনা করার মতো। এবার মানব জিনোমের পটভূমিতে ব্যাপারটা বোঝা যাক। আপনি আপনার বাবা এবং মায়ের কাছ থেকে বংশগতীয় প্রক্রিয়ায় জিনগত তথ্যের ধারক হিসেবে কম-বেশি ৩,০০০ মিলিয়ন ‘জেনেটিক অক্ষর’ পেয়ে থাকেন। ক্রিসপার প্রযুক্তি এই তিন হাজার মিলিয়ন অক্ষরের মধ্যে থেকে একটি ভুল অক্ষর, অর্থাৎ একটি মিউটেশনকে নিখুঁতভাবে খুঁজে বের করবে, এবং তাকে বদলে দেবে। ভেবে দেখুন, ৩ বিলিয়ন অক্ষরের মধ\u200c্যে থেকে বিশেষ জায়গার কেবল একটি বিশেষ অক্ষরকে সে পরিবর্তন করে দেবে- এটাই এর অসাধারণত্ব! এরকম শক্তিশালী, বহুমাত্রিক ব্যবহারসম্পন্ন প্রযুক্তি এর আগে কক্ষনো মানবজাতির হাতে আসেনি। এই লেখাটা গোটা মানবজাতির স্বাস্থ্যসুরক্ষা নিশ্চিতকরণে ক্রিসপার প্রযুক্তির দেখানো সম্ভাবনাগুলোর আলোচনাতেই সীমাবদ্ধ থাকবে।\nরোগ নিরাময় পদ্ধতি হিসেবে এই প্রযুক্তির ভবিষ্যত ভীষণ উৎসাহব্যঞ্জক। মানবকোষের ডিএনএ-তে যখন আমরা জিন সম্পাদনা করছি, জেনেটিক অক্ষরের পরিবর্তন করছি- এই পরিবর্তনটা হবে চিরস্থায়ী। ওই বিশেষ কোষ বিভাজিত হয়ে আরো যেসব কোষ তৈরি করবে, পরিবর্তনটি সঞ্চারিত হবে সেগুলোতেও। জেনেটিক অসুখ নিরাময়ের যে সম্ভাবনার কথা শুরুতে বলেছি, তার মূলতত্ত্ব এটিই। লক্ষ্যণীয় যে, বিভিন্ন প্রকার ওষুধ প্রয়োগে শুধু রোগের লক্ষণ ও বাহ্যিক সমস্যাগুলো কমে যায়, কিন্তু অসুখটি পুরাপুরি নিরাময় হয় না; ক্রিসপার দিয়ে আমরা এখন সেই কাজটিই করছি।\xa0\n‘সোম্যাটিক ট্রিটমেন্ট’ বলে একটা ব্যাপার আছে, যেখানে আমরা ‘সোম্যাটিক সেল’ বা দেহকোষের (জননকোষ যথা শুক্রাণু, ডিম্বাণু ছাড়া বেশিরভাগ কোষই এই ধরনের) চিকিৎসা করে থাকি\u200c। ২০১\u200c৯-এ সিকল সেল রোগ এবং বিটা থ্যালাসেমিয়ার চিকিৎসায় আধুনিক জিন সম্পাদনা প্রযুক্তির ক্লিনিকাল ট্রায়াল শুরু হয়েছে। আবিষ্কারের মাত্র ৭ বছরের মধ্যে এহেন অগ্রগতি বিস্ময়কর। এখানে তারা যা করেছেন, সেটা মোটামুটি এরকম- প্রথমে রোগাক্রান্ত অস্থিমজ্জার স্টেমকোষকে দেহের বাইরে এনেছেন। এই কোষগুলোতে হিমোগ্লোবিন তৈরির জিনে ছিল বিশেষ মিউটেশন, যার জন্য কর্মক্ষম লোহিত রক্ত কণিকা তৈরি হচ্ছিল না (এজন্য এসব রোগীর কিছু দিন পর পর বাইরে থেকে রক্ত দিতে হতো)।\nহিমোগ্লোবিন হলো আমাদের লোহিত রক্ত কণিকার একধরনের বাহক প্রোটিন, যা প্রশ্বাসের সময় গৃহীত অক্সিজেনকে দেহের কোষে কোষে বহন করে নিয়ে যায়। এই স্টেমকোষকে গবেষণাগারে নিয়ে আধুনিক জিন সম্পাদনা প্রযুক্তি প্রয়োগ করে মিউটেশন অপসারণ করা হয়েছে। এই পরিবর্তিত কোষকে তারা আবার রোগীর দেহে ফেরত পাঠিয়েছেন। কোষগুলো সুন্দরমতো ফিরে গিয়ে নতুন করে সুস্থ-সবল-কর্মক্ষম লোহিত রক্ত কণিকা তৈরি করেছে।\nআমাদের কাছে আগে যেসব অপর্যাপ্ত চিকিৎসাপদ্ধতি ছিল, সেখান থেকে এগিয়ে গিয়ে আমরা এসব রোগীকে পুরোপুরি নিরাময় করার সক্ষমতা অর্জন করতে পেরেছি। জিন সম্পাদনা করায় রোগটি আর পরবর্তী বংশধরেও প্রবাহিত হবে না। আবার, জিন সম্পাদনার আরেকটি ধারণা হচ্ছে ‘জার্মলাইন জিন সম্পাদনা”‘। এখানে জিন সম্পাদনা প্রযুক্তি ব্যবহার করা হয় ভ্রূণের ওপর। ভ্রূণের জিনোম পর্যবেক্ষণ করে বোঝা যায় সেখানে উপস্থিত কোন মিউটেশনটি পরবর্তীতে মারাত্মক রোগ তৈরি করবে। মিউটেশনকে পরিবর্তন করে ভ্রূণকে আবার মায়ের জরায়ুতে সংস্থাপন করা হবে (টেস্টটিউব বেবি প্রযুক্তির মতো)। এভাবে আমরা কেবল ওই বিশেষ ভ্রূণের জিনোমই পরিবর্তন করলাম না, ওই ভ্রূণ যখন পরিণত মানুষে রূপান্তরিত হবে, সেই মানুষের ভবিষ্যত প্রজন্মের সম্ভাব্য জিনোমকেও চিরস্থায়ীভাবে বদলে দিচ্ছি। এখন পর্যন্ত এটাই ধারণা করা হচ্ছে যে, ‘হিউম্যান ডিজেনারেটিভ ডিজিজ’ বলে পরিচিত প্রাণঘাতী রোগগুলোর (যেমন- হান্টিংটন’স ডিজিজ) চিকিৎসায় ‘জার্মলাইন জিন সম্পাদনা’ ব্যবহৃত হবে।\nক্রিসপার প্রযুক্তির দুই আবিষ্কারক জেনিফার ডওডনা ও ইম্যানুয়েল শারপ্যান্টিয়ে; image source: Wall street journal\nআবার এটা যে শুধু জেনেটিক রোগ নিরাময়েই আটকে থাকবে তা নয়। একটা অদ্ভুত উদাহরণ দিই। প্রতিস্থাপনযোগ্য অঙ্গের অভাবে ‘এন্ড-স্টেজ’ কিডনি ফেইলিউর, ‘এন্ড-স্টেজ’ হার্ট ফেইলিউর প্রভৃতি ‘টার্মিনাল’ (যেসব সমস্যায় রোগীর বাঁচার সম্ভাবনা খুবই ক্ষীণ) রোগে প্রতিদিন সারাবিশ্বে প্রচুর মানুষের মৃত্যু ঘটছে। অঙ্গ-দান করার মতো দাতার সংখ্যা অপ্রতুল। আমাদের কল্যাণমূলক নিয়মনীতির জন্যই হয়েছে এটা। সরকার সিটবেল্ট বাঁধাসহ যাবতীয় নিরাপত্তা গ্রহণকে বাধ্যতামূলক করে দিয়েছে, ফলে গাড়ি দুর্ঘটনায় আর বেশি মানুষের মৃত্যু হয় না। এটা নিঃসন্দেহে ভালো ব্যাপার, কিন্তু উল্টো দিক থেকে দেখলে এরাই প্রতিস্থাপনযোগ্য অঙ্গের একটি বড় উৎস ছিলেন। মোদ্দা কথা, মানবদেহ থেকে অঙ্গ নেওয়ার মতো যথেষ্ঠ দেহ আমাদের কাছে নেই।\nশুনতে যতই অদ্ভুত লাগুক, অঙ্গ নেওয়ার মতো যথেষ্ঠ শূকর আমাদের কাছে আছে। বিশেষত, টার্মিনাল হার্ট ফেইলিউরের চিকিৎসায় শূকরের হৃৎপিণ্ড ব্যবহার নিয়ে বহুদিন ধরেই চিকিৎসাবিজ্ঞানীরা কাজ করছেন। কারণ আকার-আকৃতিতে, যান্ত্রিক-বৈদ্যুতিক কার্যপ্রণালীতে আমাদের আর ওদের হৃৎপিণ্ডে আশ্চর্যরকম মিল। কিন্তু, বললেই তো আর হলো না, শূকরের হৃৎপিণ্ড প্রতিস্থাপনে সমস্যাও আছে। আমাদের অনাক্রম্যতন্ত্র (Immune System) যেকোনো বহিরাগত জিনিসের মতো এর প্রতিও তীব্র প্রতিক্রিয়া দেখাতে পারে, এবং এর কার্যকারিতাকে নাকচও করে দিতে পারে। আবার খাল কেটে কুমির আনার মতো শূকরের হৃৎপিণ্ড কিছু অনাহুত শত্রুকেও বয়ে আনতে পারে। এদের ডিএনএ-র ভেতরে আছে ভাইরাস, পুরনো ভাইরাস, যারা কোনো একসময়ে এর কোনো পূর্বপুরুষকে সংক্রমিত করেছিল, এবং তারপর এদের জিনোমে স্থায়ী আসন গেড়ে বসেছে। এরা কিন্তু মৃত নয়, ঘুমন্ত মাত্র।\nজটিলতা এড়াতে যার দেহে অঙ্গ প্রতিস্থাপন\xa0 করা হচ্ছে, চিকিৎসকেরা প্রায়ই ‘ইমিউনোসাপ্রেসিভ’ ওষুধ ব্যবহার করে তার রোগপ্রতিরোধ ব্যবস্থাকে সাময়িক নিস্তেজ করে রাখেন। সেক্ষেত্রে গ্রহীতার দেহে ওই ভাইরাসগুলো সক্রিয় হয়ে সমস্যা সৃষ্টি করতে পারে, আবার তার চারপাশের পরিবেশে ছড়িয়েও পড়তে পারে। হয়তো সকলকে সেগুলো মারাত্মকভাবে আক্রমণ করবে না, কিন্তু ঝুঁকিতে থাকবেন বৃদ্ধ, শিশু এবং রোগগ্রস্ত- এই তিন শ্রেণির মানুষ। হৃৎপিণ্ড প্রতিস্থাপন করা হবে হাসপাতালে, আর সহজেই অনুমেয় যে হাসপাতালে ওই তিন শ্রেণির মানুষেরই আনাগোনা বেশি। সুতরাং, বিশেষ ব্যবস্থা না নিলে এই কাজে হিতে বিপরীত হয়ে যেতে পারে। আশার কথা হলো আধুনিক জিন সম্পাদনা প্রযুক্তি ব্যবহার করে যুক্তরাষ্ট্রের একদল বিজ্ঞানী শূকরের জিনোমে থাকা মোট ৬৫ রকম ভাইরাসকে নিষ্ক্রিয় করতে সক্ষম হয়েছেন; পুরোনো প্রযুক্তিতে যা করার কথা আমরা ভাবতেও পারি না। বিপুল আশাব্যঞ্জক এই সফলতার পর দলটি বেশ মোটা অঙ্কের বিনিয়োগ লাভ করেছে এ বিষয়ক (মানবদেহে প্রতিস্থাপনের জন্য শূকরের অঙ্গপ্রত্যঙ্গের ‘মডিফিকেশন’ বা বিশেষায়িতকরণ) গবেষণা চালিয়ে যাওয়ার জন্য।\xa0\nএতক্ষণ এই প্রযুক্তির অসাধারণত্ব সম্পর্কে কিছুটা ধারণা দেওয়ার চেষ্টা করলাম। এরপরও কিন্তু স্বস্তি নেই! যে নৈতিক প্রশ্নটা বড় হয়ে দেখা দিচ্ছে সেটি হলো, “আমাদের কি এই সুযোগ নেওয়া উচিত?” এই বোঝাপড়া আমাদের সচেতনভাবে করতে হবে। ‘জার্মলাইন জিন সম্পাদনা’র ব্যাপারটা চিন্তা করা যাক। যেকোনো ডাক্তারি প্রক্রিয়ায় ‘কনসেন্ট’ বা ‘সম্মতি’ জরুরি। কেউ বলতে পারেন, কেন ভ্রুণের বাবা-মা সম্মতি দেবেন? কিন্তু তাদের ওপর তো আর কাজ করা হচ্ছে না, কাজ করা হচ্ছে ভ্রূণের ওপর! আবার, ভ্রূণকেও তো জিজ্ঞাসা করা যায় না, যেহেতু সে মাত্র কয়েকটি কোষের সমষ্টি। তাহলে কি আমরা ওই ভ্রূণ যখন পরিণত মানুষ হবে, তার বয়স যখন আঠারো হবে, তখন তাকে বলবো, “খোকা, আমরা তোমার জন্মের সময় তোমার জিনোম সম্পাদনা করেছিলাম, এতে কি তুমি রাগ করবে? আমরা যদি সম্পাদনা না করতাম, তাহলে কি ভালো হতো?“\nজার্মলাইন সম্পাদনা যদি করতেই হয়, তাহলে আমরা আসলে এমন একজন কাল্পনিক ব্যক্তির কাছ থেকে একরকম ‘জোর করেই’ কনসেন্ট আদায় করছি, যে আর কখনোই তার স্বরূপে পৃথিবীতে আসতে পারবে না (কেননা তার আদি জেনেটিক বিন্যাস পরিবর্তন করে দেওয়া হচ্ছে)। আমাদের আইনের ভিত্তি যে ‘ইনফর্মড কনসেন্ট’ বা ‘সজ্ঞান সম্মতি’, সেই নিয়ম এখানে কড়াভাবে ভঙ্গ করা হচ্ছে। কেউ হয়তো বলতে পারেন, কী আর হবে তাতে? সব মানুষ তো আর ওসব রোগে ভুগছে না যেখানে এই প্রযুক্তি দরকার হবে। তাহলে অল্প ক’জনের জন্য এত তর্কের কী আছে? উঁহু, তর্কের দরকার আছে। নৈতিকতার ভার সংখ্যার পাল্লায় মাপা হয় না। প্রশ্নটা একজনের জন\u200c্যই হোক, আর একশোজনের জন্য- প্রশ্নটা গুরুত্বপূর্ণ শুরু থেকেই। এ আলাপগুলোতে তাই বিজ্ঞানীদের থেকে শুরু করে নীতিশাস্ত্রবিদ, আইনপ্রণেতা, সমাজবিজ্ঞানী এবং অবশ্যই চিকিৎসাপ্রার্থী রোগী ও তাদের পরিবার-পরিজনকে সম্পৃক্ত করা জরুরি।\xa0\nজিন সম্পাদনা প্রযুক্তি বিষয়ে আলাপ-আলোচনা সারা বিশ্বে কাঙ্ক্ষিত স্বাভাবিক গতিতেই চলছিল। এর মধ্যেই চীনের এক বিজ্ঞানী জনকুই হি জানালেন, আক্রান্ত বাবা-মা থেকে এইচআইভি-মুক্ত সন্তানের জন্ম দিতে তিনি জার্মলাইন জিন সম্পাদনা প্রযুক্তি ব্যবহার করেছেন, এবং এভাবে তার তত্ত্বাবধানে সফলভাবে লুলু আর নানা নামে দুটি মেয়েশিশুর জন্ম হয়েছে। মানব জিনোম সম্পাদনা সম্মেলনে জনকুই হি তার এই পরীক্ষণের কথা প্রকাশ করলে বিজ্ঞানীমহলে ব্যাপক আলোড়ন পড়ে যায়, কেননা মানুষের ওপর সরাসরি এ ধরনের পরীক্ষা চালানোয় বড় ধরনের নৈতিক নিষেধাজ্ঞা রয়েছে। রাজনৈতিক-নৈতিক-বৈজ্ঞানিক এই সবরকম ভজঘট লাগানোর পর তাকেও মুদ্রার উল্টো পিঠ দেখতে হয়েছে। সবচেয়ে বড় যে ক্ষতিটা হয়েছে সেটা হলো- এই ঘটনা জিন সম্পাদনা প্রযুক্তিকে নিয়ে যে বুদ্ধিবৃত্তিক-চিন্তাবৃত্তিক আলাপটা চলছিল, তার স্বচ্ছন্দ গতি বাধাগ্রস্ত করল, এবং একে অযাচিত চাঞ্চল্যকর পরিস্থিতির দিকে ঠেলে দিল। এর ফলে অনেক দেশের সরকার হয়তো এই প্রযুক্তির ওপর আইনত স্থগিতাদেশ জারি করবে, যা আমার মতে হবে অত্যন্ত পশ্চাৎপদ পদক্ষেপ।\xa0\nক্রিসপারের ভালো ও খারাপ ব্যবহার নিয়ে রয়েছে বিতর্ক; image source: Sciencedirect.com\nকোথায় আর কোন পরিস্থিতিতে ‘জার্মলাইন জিন সম্পাদনা’র ব্যবহার করা যাবে, সেই আলাপও থাকা জরুরি। আমার মনে হয় না এই প্রযুক্তি যদি নিশ্চিত-মারণাত্মক, প্রাণহরণকারী রোগ নির্মূলে ব্যবহৃত হয়, তাহলে কারো এ ব্যাপারে কোনো বড় আপত্তি থাকবে। কিন্তু আমরা যদি একে কানে না শোনার সমস্যা বা ‘বধিরতা’ দূরীকরণে ব্যবহার করি? এতে কিন্তু আমাদের কোনো প্রযুক্তিগত সীমাবদ্ধতা নেই। কিন্তু বধিরতা এক স্বতন্ত্র ভাষাগোষ্ঠীর জন্ম দিয়েছে। তাদের ‘সাঙ্কেতিক ভাষা’ বিশ্বজুড়েই স্বীকৃত। জিন সম্পাদনা প্রযুক্তি ব্যবহার করে আমরা যদি কোনো পরিবার বা জনপদে বধিরতা দূর করার চেষ্টা করতে শুরু করি, তাহলে তা প্রকারান্তরে গুরুত্বপূর্ণ ভাষিক-সাংস্কৃতিক গোষ্ঠী নির্মূলকরণেরই সমার্থক হয়ে উঠবে, যা কিনা ভয়ানকভাবে জাতিসংঘ-স্বীকৃত ‘গণহত্যা’র সংজ্ঞার সাথে সাদৃশ্যপূর্ণ। সুতরাং জীবনরক্ষাকারী অবস্থা বনাম জীবনপরিবর্তনকারী অবস্থা- কখন এই প্রযুক্তি কীভাবে ব্যবহার করা উচিত হবে সেই ব্যাপারে আমাদের স্বচ্ছ অবস্থান থাকা দরকার।\nআরেকটি জনপ্রিয় আশঙ্কা আছে জিন সম্পাদনা নিয়ে, যাকে আমি তুচ্ছ এবং ‘সিনেম্যাটিক’ বলেই মনে করি। সেটা এরকম- সাই-ফাই চলচ্চিত্রে যাদের ডিজাইনার বেবি বলা হয়, জিন সম্পাদনা প্রযুক্তি ব্যবহার করে মানুষেরা বুঝি সেরকম নীল চোখ-সোনালি চুলওয়ালা-ফর্সা-বুদ্ধিমান সন্তান জন্ম দিতে শুরু করবে! না, এত সহজ নয়। মানুষ হয়তো করতে চাইবে, কিন্তু কাজটা দুরূহ। এসব বৈশিষ্ট্য জিনোমের বিভিন্ন জায়গার অনেকগুলো জিন দ্বারা নিয়ন্ত্রিত হয়; সেই সবগুলো জিনকে একসাথে বদলে ফেলা সহজসাধ\u200c্য নয়। আবার, এই বৈশিষ্ট্যগুলোর সঠিক বিকাশ পরিবেশের ওপরেও বৃহৎভাবে নির্ভরশীল।\xa0\nআধুনিক জিন সম্পাদনা প্রযুক্তির অন্যতম অভিনবত্ব ছিল এর ব্যবহারের সহজসাধ্যতা। এটা আবার এক আশঙ্কার দিকও। সহজসাধ্য জিনিসের নিয়ন্ত্রণে কঠোরতা আরোপ করা সহজ নয়। নীতিবিবর্জিত কোনো মানুষ যেন ব্যক্তিগত বা বিশেষ কোনো গোষ্ঠীগত স্বার্থে এর অপব্যবহার না করে সেই ব্যাপারে সচেতন থাকার জরুরত আছে বৈ কি! সামনে হয়তো জিন সম্পাদনার নামে প্রতারণাও শুরু হতে পারে নজরদারির বাইরে থাকা অখ্যাত কোনো ক্লিনিকে, যেখানে মানুষকে আধুনিক চিকিৎসার নামে প্রতারিত করা হবে, অর্থ হাতিয়ে নেওয়া হবে। এসব নতুন সমস্যাকে ছোট করে দেখলে চলবে না।\xa0\nনেসা ক্যারি; image source: TedXLiverpool\nসব মিলিয়ে, আধুনিক জিন সম্পাদনা প্রযুক্তির যে বিপুল সম্ভাবনা, তাকে উপেক্ষা করে এর ব্যবহারে গড়িমসি করলে যেমন চলবে না, তেমনি সঠিক সীমারেখা তৈরি না করে হুট করে একে ছেড়ে দিলেও চলবে না। এর প্রয়োগ ভালো না খারাপ হবে- তা নির্ভর করবে আমরা আগামী দিনে কত সচেতন ও মানবিক উপায়ে এর ব্যবহার করব। সেই কাজ ঠিকঠাক করতে পারলে মানবজাতি যে ব্যাপকভাবে উপকৃত হবে, সে কথা বলাই বাহুল্য।'}, {'Author': 'Tanvir Mahatab', 'Source': 'https://roar.media/bangla/main/science/climate-change-animals-are-changing-body-composition-in-the-fight-for-survival', 'Content': 'জলবায়ু পরিবর্তনের ফলে ক্রমশ বৈশ্বিক উষ্ণতা বাড়ছে। তাপমাত্রার উর্ধ্বগতি দেশে দেশে মানুষ ও অন্যান্য প্রাণীর জীবনযাত্রায় প্রভাব ফেলছে। পরিবর্তিত পরিবেশে খাপ খাইয়ে নেওয়ার চেষ্টায় তারা নতুন জীবন ব্যবস্থায় অভ্যস্ত হতে শিখছে। কিন্তু এই পরিস্থিতি মোকাবিলায় নিজেদের শারীরিক গঠনই পরিবর্তন করে ফেলার মতো নতুন করে একটি তথ্য এসেছে সাম্প্রতিক এক গবেষণায়। বলা হচ্ছে, প্রাণী প্রজাতি জলবায়ু পরিবর্তন মোকাবিলায় তাদের কান, লেজ, ঠোঁট এবং অন্যান্য উপাঙ্গের আকার পরিবর্তন করছে।\nগত একশ বছরে পৃথিবীর গড় তাপমাত্রা ০.৪ থেকে ০.৮ ডিগ্রি সেলসিয়াস পর্যন্ত বেড়েছে। জীবাশ্ম জ্বালানি পোড়ানো, গাছ কেটে বন উজাড় করা, কৃষিকাজ এবং অন্যান্য মানবিক কর্মকাণ্ডের ফলে কার্বন ডাইঅক্সাইড এবং অন্যান্য গ্রিনহাউস গ্যাসের বর্ধিত পরিমাণকে গেল পাঁচ দশকে বৈশ্বিক উষ্ণায়নের প্রাথমিক উৎস বলে মনে করা হয়। জলবায়ু সংক্রান্ত আন্তঃসরকারি প্যানেল (আইপিসিসি) সম্প্রতি ভবিষ্যদ্বাণী করেছে যে, ২১০০ সালের মধ্যে গড় বৈশ্বিক তাপমাত্রা ১.৪-৫.৮ ডিগ্রি সেলসিয়াসের পর্যন্ত বৃদ্ধি পেতে পারে। বৈশ্বিক উষ্ণায়নের ফলে প্রকৃতি ও পরিবেশে নেতিবাচক প্রভাব ইতিমধ্যে দৃশ্যমান হতে শুরু করেছে। গলতে শুরু করেছে মেরু অঞ্চলের বরফ। এর ফলে সমুদ্রপৃষ্ঠের উচ্চতা বৃদ্ধির ঝুঁকিতে আছে সংশ্লিষ্ট এলাকাগুলো। সেই সাথে ঝড় এবং অন্যান্য প্রাকৃতিক দুর্যোগের সংখ্যা ও তীব্রতা বৃদ্ধিও চিন্তার কারণ হয়ে উঠছে। শুধু প্রকৃতি ও পরিবেশই নয়,\xa0 বৈশ্বিক উষ্ণতা মানুষ ও অন্যান্য প্রাণীর বেঁচে থাকাও সংকটে ফেলছে। পরিবর্তিত তাপমাত্রার সাথে প্রতিনিয়ত লড়াই করে টিকে থাকতে হচ্ছে প্রাণীদের।\xa0\nগেল ১৭২ বছরের বৈশ্বিক গড় তাপমাত্রার খতিয়ান৷ Image Source : Peter Aldhous / BuzzFeed News / Via Berkeley Earth/NASA\nযুক্তরাজ্যের জাতীয় আবহাওয়া অফিসের কর্মকর্তা ড. লিওন হারম্যানসন বলছেন, “আমাদের সাম্প্রতিক জলবায়ু ভবিষ্যদ্বাণীগুলো দেখায় যে বিশ্বব্যাপী তাপমাত্রা বৃদ্ধি অব্যাহত থাকবে।” এমনকি ২০২২-২৬ সালের মধ্যে কোনো একটি একটি বছর প্রাক-শিল্প স্তরের থেকে ১.৫ ডিগ্রি সেলসিয়াস ছাড়িয়ে যাওয়ার সম্ভাবনাও উড়িয়ে দেওয়া যাচ্ছে না বলে মনে করেন তিনি।\xa0\xa0\nউষ্ণ রক্তের প্রাণীদের জন্য বৈশ্বিক উষ্ণতা একটি বড় চ্যালেঞ্জ হয়ে এসেছে। এই চ্যালেঞ্জ শরীরের অভ্যন্তরীণ তাপমাত্রার ভারসাম্য রাখার। প্রাণীরা বিভিন্ন উপায়ে বৈশ্বিক উষ্ণতার সাথে যুদ্ধ করে টিকে থাকার চেষ্টা করে। কেউ কেউ শীতল এলাকায় চলে যায়। কেউ কেউ প্রজনন বা স্থানান্তরের মতো নিজেদের জীবনের গুরুত্বপূর্ণ ঘটনাগুলোর সময় পরিবর্তন করে ঠান্ডা আবহাওয়ার উপর নির্ভরতা বাড়াচ্ছে। এমনকি কোনো কোনো প্রাণী নিজেদের দ্রুত শীতল করতে শরীরের আকার পরিবর্তন করে ফেলছে।\xa0\nনতুন এক গবেষণায় দেখা গেছে, প্রাণী প্রজাতি জলবায়ু পরিবর্তন মোকাবিলায় তাদের কান, লেজ, ঠোঁট এবং অন্যান্য উপাঙ্গের আকার পরিবর্তন করে। অষ্ট্রেলিয়ার ডিকেন বিশ্ববিদ্যালয়ের একদল গবেষক এই গবেষণা কাজটি করেছেন। গবেষণা দলটির প্রধান সারা রাইডিং বলছেন,\n\nআমরা অস্ট্রেলিয়ার প্রাণী প্রজাতিসহ ‘আকৃতি পরিবর্তনকারী’ প্রাণীর একাধিক উদাহরণ শনাক্ত করেছি। এই ধারার ব্যাপ্তি অনেক, এবং এটি পরামর্শ দেয় যে জলবায়ু উষ্ণায়নের ফলে প্রাণীর আকারে মৌলিক পরিবর্তন হতে পারে।\xa0\n\nপ্রাণীরা যে তাদের অভ্যন্তরীণ তাপমাত্রা নিয়ন্ত্রণ করতে নিজেদের অঙ্গগুলো ব্যবহার করে- এটা প্রচলিত অনেক আগে থেকেই। উদাহরণস্বরূপ, আফ্রিকান হাতিরা তাদের বৃহৎ আকৃতির কানে উষ্ণ রক্তের স্রোত প্রবাহিত করে। এরপর কান ঝাড়া দেওয়ার ফলে গরম তাপমাত্রা শরীর থেকে বেরিয়ে যায়। পাখির ঠোঁট একই কাজ করে। পাখির অভ্যন্তরীণ তাপমাত্রা বেড়ে গেলে তারা রক্তের প্রবাহ নিজেদের চঞ্চুর দিকে ঠেলে দেয়। থার্মাল ইমেজ বিশ্লেষণে এমন প্রমাণ পেয়েছেন গবেষকরা।\xa0\xa0\nরাজা তোতাপাখির থার্মাল ইমেজে দেখা যাচ্ছে চঞ্চুটি শরীরের বাকি অংশের চেয়ে উষ্ণ; Image Source :\xa0 Alexandra McQueen\nউষ্ণ স্থানগুলোতে বৃহদাকৃতির উপাঙ্গগুলো প্রাণীদের সুবিধা দেয়। ১৮৭০ এর দশকে আমেরিকান প্রাণীবিজ্ঞানী জোয়েল অ্যালেনের পর্যবেক্ষণেও এসেছে এমন চিত্র। তিনি দেখেছেন, এন্ডোথার্ম বলে পরিচিত উষ্ণ রক্তের প্রাণীদের ঠান্ডা আবহাওয়ায় উপাঙ্গগুলো ক্ষুদ্র আকৃতিতে রাখার প্রবণতা রয়েছে। কিন্তু উষ্ণ আবহাওয়ায় এই পরিস্থিতি বদলে যায়, প্রাণীরা উপাঙ্গগুলোর আকার বৃদ্ধিতে মনোযোগী থাকে। এই প্রবণতা পরিচিতি পেয়েছে অ্যালেন নীতি নামে। এই প্রবণতা পক্ষীকূল এবং স্তন্যপ্রাণীদের ক্ষেত্রে দেখা যায়।\xa0\nপাখির চঞ্চুতে কোনো পালক থাকে না। স্তন্যপায়ী প্রাণীদের মধ্যে অনেকেরই কান, লেজ এবং পায়ের দিকে পশম দ্বারা আবৃত থাকে না। এগুলো সবই তাই তাপ বিনিময়ের উল্লেখযোগ্য মাধ্যম হিসেবে ভূমিকা রাখতে পারে। এই সুবিধাই কাজে লাগাচ্ছে প্রাণীরা। গবেষকরা পাখিদের আকৃতি পরিবর্তনের বেশিরভাগ নথিভুক্ত উদাহরণ খুঁজে পেয়েছেন। এর মধ্যে পাখির ঠোঁট বা চঞ্চুর আকার বৃদ্ধি ছিল অন্যতম। গবেষকরা অস্ট্রেলিয়ান তোতাপাখির বেশ কয়েকটি প্রজাতির উদাহরণ সামনে এনেছেন। তারা গবেষণায় দেখেছেন, ১৮৭১ সাল থেকে গ্যাং-গ্যাং ককাটু এবং রেড রাম্পড এই দুই প্রজাতির তোতা পাখির ঠোঁটের আকার ৪-১০ শতাংশ বৃদ্ধি পেয়েছে।\nরেড রাম্পড কবুতর নিজেদের চঞ্চুর আকার বৃদ্ধি করেছে; Image Source :\xa0 Ryan Barnaby\nস্তন্যপায়ী প্রাণীদের উপাঙ্গগুলোও আকারে বৃদ্ধি পাচ্ছে। উদাহরণস্বরূপ গবেষকরা বলছেন, ১৯৫০\xa0 সাল থেকে মুখোশযুক্ত শ্রুর লেজ এবং পায়ের দৈর্ঘ্য উল্লেখযোগ্যভাবে বৃদ্ধি পেয়েছে। একই সময়ে গ্রেট রাউন্ডলিফ বাদুড়ের ডানার আকার ১.৬৪ শতাংশ বৃদ্ধি পেয়েছে।\nবিভিন্ন ধরনের উদাহরণ ইঙ্গিত করে যে, পৃথিবীর বিভিন্ন অংশে প্রাণীদের বিভিন্ন ধরনের উপাঙ্গ এবং আকৃতির পরিবর্তন ঘটছে। কিন্তু কোন ধরনের প্রাণী সবচেয়ে বেশি প্রভাবিত হয় তা নির্ধারণ করতে আরও গবেষণার প্রয়োজন।\xa0\nসারা রাইডিংয়ের মতে, আকৃতি পরিবর্তন হচ্ছে এর অর্থ এই নয় যে, প্রাণীরা জলবায়ু পরিবর্তনের সাথে খাপ খাইয়ে নিচ্ছে, বরং ব্যাপারটি স্বাভাবিক প্রক্রিয়ার অংশ নয়। এই ঘটনাগুলো প্রাণীদের বেঁচে থাকা বা টিকে থাকার চেষ্টারই বহিঃপ্রকাশ।\xa0\nএই পাখি বিশেষজ্ঞ বলেন, “এখন যেসব পরিবর্তন দেখা যাচ্ছে, তা সব মিলিয়ে ১০ শতাংশেরও কম হবে। ফলে অল্প সময়ের ব্যবধানে এসব পরিবর্তন চোখে পড়ে না। কিন্তু এভাবে যদি প্রাণীদের কান বড় হতে থাকে, তাহলে সামনের দিনগুলোতে বাস্তবেই হয়তো ডাম্বোর মতো প্রাণীদের দেখতে পাওয়াটা অস্বাভাবিক হবে না।” ডাম্বো ওয়াল্ট ডিজনি প্রোডাকশনের একটি কাল্পনিক/এনিমেটেড চরিত্র।\nজলবায়ু পরিবর্তনের প্রভাব মোকাবিলায় মানুষের করণীয় নিয়ে সকলকেই চিন্তা করতে দেখা যায়। কিন্তু মানুষ ছাড়াও অন্যান্য প্রাণীর বিষয়ে তেমন কোনো ভাবনা দেখা যায় না সংশ্লিষ্টদের মধ্যে। আমরা নানাভাবে যে জলবায়ুগত সংকট তৈরি করেছি তা প্রাণীদের উপর প্রচুর চাপ সৃষ্টি করছে, এবং কিছু প্রজাতি এর সাথে খাপ খাইয়ে নিতে পারলেও অন্যরা সেটা পারবে না। অনেক প্রাণীকে ক্ষুদ্রাকৃতির ঠোঁট দিয়ে নির্দিষ্ট কিছু খাবারই খেতে হয়। এক্ষেত্রে ঠোঁটের আকৃতি পরিবর্তন করা অসম্ভব হয়ে ওঠে তাদের জন্য। রাইডিং বলছেন, এসব পরিবর্তন অন্য কোনো উপায়ে প্রাণীদের প্রভাবিত করবে কিনা তা-ও এখনও স্পষ্ট নয়। জলবায়ু পরিবর্তনের জন্য শারীরিক গঠনে পরিবর্তন এনে প্রাণীরা নিজেদের জীবন হুমকির মুখে ফেলছে কিনা সেটাও বলা যাচ্ছে না। বিজ্ঞানীরা তাই ভবিষ্যতে এসব নিয়ে আরো গবেষণার পরিকল্পনা করছেন।'}, {'Author': 'Md. Abdullah Abu Sayed', 'Source': 'https://roar.media/bangla/main/science/fetus-in-fetu-when-one-fetus-develop-within-another-fetus', 'Content': 'জুন, ১৯৯৯; ভারতের নাগপুরে তখন গভীর রাত। নাগপুরের সবচেয়ে কর্মব্যস্ত লোকটিও সেদিনের মতো কাজ শেষ করে গভীর ঘুমে মগ্ন। কিন্তু কৃষক সাঞ্জু ভগতের চোখে ঘুম নেই। প্রচণ্ড পেট ব্যথা আর শ্বাসকষ্ট নিয়ে বিছানায় কাতরাচ্ছে সে। তার বিশালাকার পেটের জন্য লোকমুখে কতই না কানাঘুষা শোনে সে। লোকে বলে, সে নাকি নয় মাসের গর্ভবতী পুরুষ!\xa0\nতবে লোকলজ্জার ব্যথাকে যতটা না সহজে সে প্রশমিত করতে শিখেছে, তার তুলনায় আজকের ব্যথাটা ঢের বেশি। অবশেষে ডাক পড়ে অ্যাম্বুলেন্সের। ৩৬ বছর বয়সী এই কৃষককে নিয়ে ছুটে চলে অ্যাম্বুলেন্স। মুম্বাইয়ের টাটা মেমোরিয়াল হাসপাতালে চিকিৎসা শুরু হয় সাঞ্জুর। প্রাথমিকভাবে ডাক্তাররা একে পেটের\xa0 বড়সড় একটা টিউমারজনিত ব্যথা হতে পারে বলে ধারণা করেন। সিদ্ধান্ত হয় সার্জারি করে টিউমার অপসারণের।\xa0\nঅবশেষে পেট কাটা হলো সাঞ্জুর। সাথে সাথেই বেরিয়ে এলো গ্যালনের পর গ্যালন তরল। অপারেশন করতে গিয়ে ডা. অজয় মেহতার তো চক্ষু চড়কগাছ অবস্থা। সাঞ্জুর পেটে কার হাতের সাথে যেন ডা. মেহতার হ্যান্ডশেক হয়েছে বলে মনে হলো তার। ধীরে ধীরে পেট কেটে বের করে আনা হলো এক আশ্চর্য অবয়ব। যার আছে একটা হাত, একটা পা, হাত ও পায়ের আঙুল, যৌনাঙ্গের মতো একটা গঠন, আর কিছু চুল। তবে হাত-পাগুলো যতটা বিকশিত, সেই তুলনায় শরীরের অন্য অবয়বগুলো ততটা বিকশিত নয়। প্রথম দেখায় মনে হতে পারে- সাঞ্জু যেন আস্ত এক পুত্রসন্তানের জন্ম দিয়েছে!\nসাঞ্জু ভগত; Image source: thestyleinspiration.com\nতাহলে কি সাঞ্জু সত্যি সত্যি অন্তঃসত্ত্বা ছিল? না, এ সন্তান সাঞ্জুর না। তবে কে সে? সাঞ্জুর পেটে পাওয়া এই অবিকশিত অবয়ব আসলে\xa0 সাঞ্জুরই যমজ ভাই। অবাক হচ্ছেন পাঠক? এটাও কি ঘটা সম্ভব?\xa0 হ্যাঁ, এটা সম্ভব। চিকিৎসাবিজ্ঞানের দুর্লভ এই অবস্থাকে বলা হয় ‘ফিটাস ইন ফিটু’ (Fetus in Fetu)।\xa0\nফিটাস কী?\xa0\nমানুষসহ অন্যান্য প্রাণীতে শুক্রাণু আর ডিম্বাণুর মিলনের ফলে তৈরি হয় জাইগোট। শুক্রাণু ও ডিম্বাণুর এরূপ মিলনের প্রক্রিয়াকে বলা হয় নিষেক (Fertilization)।\nএরপর ধীরে ধীরে জাইগোট বিভাজনের মাধ্যমে একটি পূর্ণাঙ্গ প্রাণীর অবয়ব ধারণ করে। নিষেকের পর থেকে সন্তান প্রসবের আগপর্যন্ত ভ্রূণ মায়ের গর্ভেই লালিতপালিত হয়। মানুষের ক্ষেত্রে গর্ভকাল সাধারণত ৩৭-৪২ সপ্তাহ। নিষেকের ৯ সপ্তাহ পর থেকে শিশুর জন্ম হওয়া পর্যন্ত সময়কে বলা হয় ফিটাল পিরিয়ড। আর এ ফিটাল পিরিয়ড চলাকালীন গর্ভস্থ মানবভ্রূণকে বলা হয় ফিটাস।\nফিটাস ইন ফিটু কী?\nফিটাস ইন ফিটু (Fetus in fetu) শিশুদের দুর্লভ জন্মগত সমস্যাগুলোর একটি। প্রতি পাঁচ লাখ জীবিত শিশুর মধ্যে একজনের ক্ষেত্রে এটি হতে পারে। এখন পর্যন্ত পৃথিবীতে প্রায় ২০০ জনের ক্ষেত্রে এমন কেস রিপোর্ট পাওয়া গেছে। উনিশ শতকের শুরুর দিকে জোহান ফ্রেডরিক মেকেল প্রথম ‘ফিটাস ইন ফিটু’ টার্মটি উল্লেখ করেন। ১৮০৭ সালে জর্জ উইলিয়াম ইয়াং প্রথম এমন একজন রোগীর বিস্তারিত কেস রিপোর্ট প্রকাশ করেন।\xa0\n\xa0‘Fetus within fetus’ থেকেই মূলত ‘ফিটাস ইন ফিটু’ টার্মটি এসেছে। এটি এমন এক দুর্লভ জন্মগত সমস্যা, যেখানে গর্ভস্থ একটি ভ্রূণের মধ্যেই বেড়ে ওঠে অন্য এক ভ্রূণ। নিভৃতে বেড়ে ওঠা এ ভ্রূণ মূলত অপর ভ্রূণেরই যমজ ভাই বা বোন। মায়ের গর্ভে নীরবে বেড়ে ওঠা সেই যমজ ভাই বা বোনের কারণেই কখনো বা অতি অল্প বয়স্ক মেয়েকে সন্তানসম্ভবা কিংবা বয়স্ক পুরুষকে গর্ভবতী বলে মনে হয়!\nকেন হয় ফিটাস ইন ফিটু?\nমূলত একটি শুক্রাণু ও একটি ডিম্বাণুর মিলনের ফলেই তৈরি হয় একটি জাইগোট। গর্ভকালীন জাইগোটের ক্রমাগত বিভাজনের মাধ্যমে বেড়ে ওঠে একটি মানবভ্রূণ। শেষমেষ পূর্ণাঙ্গ গর্ভকাল শেষে পৃথিবীতে ভূমিষ্ঠ হয় একটি শিশু।\xa0\nকিন্তু যমজ বাচ্চাদের ক্ষেত্রে এ প্রক্রিয়ায় রয়েছে অনেক ভিন্নতা। যমজ বাচ্চা মূলত হয় দুই ধরনের: মনোজাইগোটিক বা আইডেন্টিক্যাল যমজ, ও ডাইজাইগোটিক যমজ। কখনও যদি\xa0 দুটি শুক্রাণু ও দুটি ডিম্বাণুর মিলনে দুটি জাইগোট তৈরি হয়, তবে ঐ দুটি জাইগোটের বিভাজনে যে যমজ সন্তানদ্বয় ভূমিষ্ঠ হয়, তারা হলো ডাইজাইগোটিক যমজ।\xa0\nঅপরদিকে, মনোজাইগোটিক যমজে একটিমাত্র জাইগোটই তৈরি হয়। কিন্তু জাইগোটের বিভাজনের শুরুর দিকে জাইগোট বিভাজিত হয়ে দুটি ভ্রূণ তৈরি করে। ফলে এভাবে যে যমজ সন্তান ভূমিষ্ঠ হয়, তারা হলো মনোজাইগোটিক যমজ। ৭০ শতাংশ মনোজাইগোটিক যমজ একটিমাত্র অমরার মাধ্যমে মায়ের দেহের সাথে যুক্ত থেকে খাদ্য, পুষ্টি সংগ্রহ করে। এমন যমজদের বলা হয় মনোকোরিওনিক (একই অমরাবিশিষ্ট) মনোজাইগোটিক যমজ। এভাবে একই অমরার মাধ্যমে মায়ের দেহের সাথে যুক্ত থেকে বেড়ে ওঠে দুটি নতুন প্রাণ।\xa0\nমনোজাইগোটিক বা আইডেন্টিক্যাল যমজের ক্ষেত্রে একটি জাইগোট থেকে তৈরি হয় দুটি ভ্রূণ; Image source:chegg.com\nফিটাস ইন ফিটু ঘটার জন্য দায়ী কারণ হিসেবে মূলত দুটি মত প্রচলিত রয়েছে- আইডেন্টিক্যাল বা মনোজাইগোটিক যমজ থিওরি, ও টেরাটোমা থিওরি। এর মধ্যে সর্বাধিক গ্রহণযোগ্য হলো মনোজাইগোটিক যমজ থিওরি। এই মত অনুযায়ী- মনোকোরিওনিক মনোজাইগোটিক যমজে যখন জাইগোটের বিভাজনের শুরুর দিকে তা বিভাজিত হয়ে দুটি ভ্রূণে পরিণত হয়, তখন টটিপোটেন্ট স্টেম কোষের অসম বিভাজনে একটি তুলনামূলক বড় ভ্রূণ ও একটি ছোটো ভ্রূণ তৈরি হয়।\nতুলনামূলক বড় ভ্রূণটি অমরার মাধ্যমে পর্যাপ্ত রক্ত সরবরাহ পেয়ে স্বাভাবিকভাবে বেড়ে ওঠে। কিন্তু ছোট ভ্রূণটি তেমন রক্ত সরবরাহ না পাওয়ায় তুলনামূলক অবিকশিত থেকে যায়। একপর্যায়ে বড় ভ্রূণটির অভ্যন্তরে তুলনামূলক ছোট এই ভ্রূণটি বিলীন হয়ে যায়। তখন মায়ের প্রত্যক্ষ যোগাযোগ থেকে ছোট ভ্রূণটি বিচ্ছিন্ন হয়ে গেলেও তা বড় ভ্রূণের রক্ত সঞ্চালনের সাথে যোগাযোগ অব্যাহত রাখে। ফলে বড় ভ্রূণের স্বাভাবিক বিকাশের সাথে একটু একটু করে ছোট ভ্রূণও বাড়তে থাকে। এই বৃদ্ধির হার পূর্ণাঙ্গ বিকাশের জন্য অপর্যাপ্ত হলেও ছোট ভ্রূণটি একটি জীবিত টিস্যু হিসেবেই বড় ভ্রূণের দেহে রয়ে যায়।\xa0\nএকসময় মানব অবয়বে অবিকশিত হাত, পা, দেহের অন্যান্য অঙ্গ, চুল প্রভৃতি দেখা দেয়। এভাবে একটি ভ্রূণে ২-৫টি পর্যন্ত ভ্রূণ বিলীন হয়ে যাওয়ারও প্রমাণ পাওয়া যায়। তুলনামূলক বড় ভ্রূণের উদর গহ্বর, অন্ত্র, মস্তিষ্ক গহ্বর, বৃক্ক প্রভৃতি স্থানে জায়গা করে নেয় তারা। অবশেষে তুলনামূলক বড় ভ্রূণ যখন ভূমিষ্ঠ হয়, তখনও এর মধ্যে জীবিত টিস্যু হিসেবে থেকে যায় ছোট সেই ভ্রূণ। সাধারণত শিশুটি ভূমিষ্ঠ হওয়ার\xa0 কিছুদিন পর থেকেই শুরু হয় নানা জটিলতা। ধীরে ধীরে শিশুর দেহে ছোট ভ্রূণের বৃদ্ধির সাথে জটিলতাও বাড়তে থাকে। উদর গহ্বরে স্থান করে নেওয়া এসব ভ্রূণের বৃদ্ধির সাথে সাথে তা বক্ষ গহ্বর ও উদর গহ্বরকে পৃথককারী মধ্যচ্ছদাকে চাপ দিতে থাকে। ফলে একসময় শ্বাসকষ্ট দেখা দেয়। নাগপুরের সাঞ্জু ভগতের দেহে ঠিক এমন ঘটনাই ঘটেছিল।\xa0\nঅন্যদিকে, টেরাটোমা থিওরি অনুযায়ী সম্পূর্ণ বিকশিত ভ্রূণের অভ্যন্তরে অবিকশিত অবয়বকে একটি বিশেষায়িত টেরাটোমা হিসেবে মনে করা হয়। সহজ ভাষায়, টেরাটোমা হলো একধরনের টিউমার, যার মধ্যে অস্থি, চুল, দাঁত প্রভৃতি সংযুক্ত থাকে।\nরোগনির্ণয় ও চিকিৎসা\nগর্ভকালে মায়ের আল্ট্রাসনোগ্রাফি, সিটি স্ক্যান, এমআরআই পরীক্ষার মাধ্যমে একটি ভ্রূণের অভ্যন্তরে অন্য ভ্রূণের অস্তিত্ব নির্ণয় করা যেতে পারে। ভ্রূণের অভ্যন্তরে মেরুদণ্ডের হাড়, হাত, পা বা কোনো অঙ্গের উপস্থিতি দেখে ফিটাস ইন ফিটু হিসেবে বিবেচনা করা হয়। এক গবেষণায় দেখা গেছে, গর্ভকালীন ২২-৩২ সপ্তাহের মধ্যেই এই রোগ নির্ণয় করা সম্ভব।\nফিটাস ইন ফিটুর অধিকাংশ ক্ষেত্রেই দেখা যায়- এটি একটি বিনাইন (benign) অবস্থা। অর্থাৎ এটি আশেপাশের টিস্যুকে আক্রান্ত করবে না। তাই পূর্ণ বিকশিত শিশু ভূমিষ্ঠ হওয়ার পর সার্জারি করে শিশুর অভ্যন্তরের অস্বাভাবিক বৃদ্ধিপ্রাপ্ত ভ্রূণকে কেটে ফেলা হয়। অপারেশনের পর শিশুর দেহের টিউমার মার্কারগুলো নিয়মিত পর্যবেক্ষণে রাখা হয়। বেশিরভাগ ক্ষেত্রেই সার্জারির পর একটি শিশু সম্পূর্ণ সুস্থ জীবনযাপনে সক্ষম হয়।\xa0\nকাজাখস্তানের শিশু আলমজান নেমাতিলেভ কিংবা নাগপুরের সেই সাঞ্জু ভগতের মতো অনেকেই অপারেশনের পর সুস্থ জীবনযাপনে সক্ষম হয়েছেন।\xa0\nবাংলাদেশে ফিটাস ইন ফিটু\n২০১১ সালে বগুড়ার শিবগঞ্জের আবদুল মালেক ক্রমাগত পেট ব্যথা ও পেট ফুলে যাওয়া নিয়ে হাসপাতালে ভর্তি হলে ডাক্তাররা পরীক্ষানিরীক্ষা করে তাকে দেশের দ্বিতীয় ফিটাস ইন ফিটুর কেস হিসেবে রোগনির্ণয় করেন। এর ঠিক তিন বছর আগে বঙ্গবন্ধু শেখ মুজিব মেডিকেল বিশ্ববিদ্যালয়ের চিকিৎসকরা বাংলাদেশে প্রথমবারের মতো একজনের দেহে এমন জটিলতা খুঁজে পান। ২০১৭ সালের দিকেও পাঁচ মাসের এক ছেলের দেহে ফিটাস ইন ফিটুর জটিলতা খুঁজে পান চিকিৎসকরা। পরবর্তীতে Journal of Pediatrics & Neonatal Care-এ তার উপর একটি বিস্তারিত কেস রিপোর্ট প্রকাশ করা হয়।\xa0\nগর্ভকালে মায়ের নিয়মিত স্বাস্থ্য পরীক্ষার মাধ্যমে ‘ফিটাস ইন ফিটু’ নির্ণয় করা যেতে পারে। দ্রুততম সময়ে আক্রান্ত শিশুর সার্জারি করা সম্ভব হলে পরবর্তী জীবনে জটিলতা এড়িয়ে শিশুর পক্ষে সুস্থ, সুন্দর জীবনযাপন করা সম্ভব হয়। তাই ফিটাস ইন ফিটুর জটিলতা এড়াতে গর্ভকালে মায়ের নিয়মিত স্বাস্থ্য পরীক্ষার কোনো বিকল্প নেই।'}, {'Author': 'Asif Ar Rahman', 'Source': 'https://roar.media/bangla/main/science/animals-that-are-immune-to-snake-venom', 'Content': 'পৃথিবীতে আজ অবধি অগণিত প্রাণীর মাঝে সাপের অস্তিত্ব বেশ আলাদা করেই চোখে পড়ে। সরীসৃপ শ্রেণীর এই প্রাণীর যেমন রয়েছে অনুপম বিষ উদগারের ক্ষমতা, ঠিক তেমন তার প্রজাতিভেদে বহুরূপী খোলসের আবরণ, যা তাকে দান করেছে বিশেষত্ব। খাদ্যজালে অবস্থিত এই মাংসাশী প্রাণীর শিকার করবার অস্ত্রের মধ্যে রয়েছে তার প্রাণ সংহারকারী বিষের ব্যবহার এবং শক্তিশালী মাংসপেশী। সমস্ত সাপের প্রজাতির মাঝে ৮৫ ভাগই নির্বিষ। তবুও সাপের বিবর্তিত স্যালিভারি গ্ল্যান্ড থেকে যে বিষ নির্গত হয়, তা ব্যবহৃত হয় সাপের শিকারী থেকে আত্মরক্ষার প্রয়োজনে, এবং শিকারকে ধরাশায়ী করতে। কিন্তু বিবর্তনের প্রয়োজনে এই প্রাণঘাতী সাপের বিষের প্রতি সহনশীলতা অর্জন করতে পেরেছে বেশ কিছু প্রাণী। তাই আজকের আলোচনার বিষয়বস্তু সাজানো হয়েছে সাপের বিষের প্রতি রেজিস্ট্যান্স এবং ইমিউনিটির ধারণা, সাপের বিষ কী কী উপায়ে ক্ষতিসাধন করতে পারে, বিষের প্রতি সহনশীলতার উপায়, ও সব শেষে কিছু প্রাণীর উদাহরণ যারা এই সহনশীলতা লাভ করতে পেরেছে।\nরেজিস্ট্যান্স এন্ড ইমিউনিটি\nপ্রথমেই আসা যাক বিষের প্রতি সহনশীলতা বলতে কী বোঝায় সেই আলাপে। খুব সহজ ভাষায়, কোনো ক্ষতিকর বস্তুর প্রভাব উত্তরণের ক্ষমতা অর্জনকে সেই বস্তুর প্রতি সহনশীলতা বলে, যাকে ইংরেজিতে রেজিট্যান্স বা ইমিউনিটি এই দুইটি শব্দ প্রয়োগে সমার্থক অর্থে ব্যবহার করা হয়। তবে এই দুই শব্দে কিছু তফাত আছে বৈকি!\nImage Courtesy: Good Fon\nপ্রথমত, রেজিস্ট্যান্স বলতে মূলত এমন সহনশীলতাকে বোঝায় যেখানে বিষের উপস্থিতি কোনো নির্দিষ্ট প্রাণীকে কিছুটা ক্ষতি করবে বটে, কিন্তু এই ক্ষতির পরিমাণ হবে আর দশটা প্রাণীর চেয়ে অনেক কম। তাই এই ক্ষতি খুব সহজেই সেই প্রাণী কাটিয়ে উঠতে পারে। অন্যদিকে, ইমিউনিটি বলতে সেরূপ প্রতিরক্ষাকে বোঝায় যেখানে বিষ নির্দিষ্ট প্রাণীকে কোনো ক্ষতিই করতে পারে না, অন্য প্রাণীর মতোই সে স্বাভাবিক থাকবে। অর্থাৎ, সর্বোচ্চ রেজিস্ট্যান্সকেই ইমিউনিটি হিসেবে ধরা হয়।\nসাপের বিষের প্রভাব\nমোট চার ধরনের বিষের প্রভাব দেখা যায়। যেমন:\n১) প্রথমে আসি টিস্যুকে গলিয়ে দেওয়া যে বিষ মাসল প্যারালাইসিস ঘটায়। সাধারণত এই ধরনের বিষে প্রোটিওলাইটিক এনজাইম থাকে যা মাসল টিস্যুকে নষ্ট করে দেয়, তাতে মাসল মুভমেন্ট কষ্টকর হয়ে যায়। উদাহরণ: র\u200d্যাটেল স্নেকের বিষ।\n২) রক্ত জমাট বাঁধানো বা জমাট বাঁধতে বাধা দেওয়া- এই দুই কাজ করতে পারে হেমোটোক্সিক বিষ, যা মূলত লোহিত রক্তকণিকা ধ্বংস করে, যার ফলে অভ্যন্তরীণ রক্তপাত সংঘটিত হয়। উদাহরণ: রাসেল ভাইপারের বিষ।\n৩) নার্ভাস সিস্টেম নষ্ট করে দেওয়া আরেকপ্রকার বিষ হলো নিওরোটক্সিক বিষ। এই বিষ স্নায়ু সংকেত প্রেরণকারী পদার্থ (নিউরোট্রান্সমিটার) অকেজো করে দেয়। ব্রেইন এবং মাসল প্যারালাইসিসের মাধ্যমে ক্ষতিসাধন করা এই বিষের আরেক বিশেষত্ব, বেশিরভাগ সময় আক্রান্ত প্রাণী বুঝতেই পারে না যে তাকে সাপে কেটেছে। উদাহরণ: ব্ল্যাক মাম্বার বিষ।\n৪) সাইটোটক্সিক বিষ উল্লেখিত বিষগুলোর তুলনায় কম ক্ষতিকর। এটি কোষীয় পর্যায়ে ক্ষতি করে, কোষের মৃত্যু ঘটায়। যেমন: কোবরার বিষ।\nকীভাবে এই প্রভাব অতিক্রম করলো?\nএকটি প্রাণী মূলত তিনভাবে সাপের বিষের ক্ষতিকর প্রভাব টেক্কা দিতে পারে।\nপ্রথমত আসি, এন্টিভেনম ব্লাড প্রসংগে, যাকে মূলত বলা হয় এন্টিভেনিন। এন্টিভেনিন শব্দটির প্রবক্তা একজন ফরাসি বিজ্ঞানী অ্যালবার্ট কালমেট, যিনি একটি খরগোশের উপর পরীক্ষা করেন। প্রথমে তিনি খুব অল্প পরিমাণ (০.০৩ মিলিগ্রাম) কোবরার বিষ একটি সুস্থ খরগোশের দেহে প্রবেশ করান। ধীরে ধীরে প্রতি সপ্তাহে তিনি ডোজের মাত্রা বাড়াতে থাকেন, এবং আট মাস পর তিনি ৩৫ মিলিগ্রাম কোবরার বিষ প্রবেশ করান, যা একটি স্বাভাবিক খরগোশকে মারতে যে বিষ প্রয়োজন তার চেয়ে ১৫ গুণ বেশি! কিন্তু তবুও তার পরীক্ষিত খরগোশের কিচ্ছু হয়নি! পরবর্তীতে তিনি সেই খরগোশের সিরাম নিয়ে সেটি প্রবেশ করান আরেক খরগোশের দেহে, যাকে তখনও কোনো কোবরার বিষের সংস্পর্শে আনা হয়নি। দেখা গেল, নতুন খরগোশের ক্ষেত্রেও পূর্বে পরীক্ষিত খরগোশের সিরাম থেকে পাওয়া এন্টিবডির কারণে তার শরীরেও বিষের আঁচ লাগেনি।\nঅ্যালবার্ট কালমেট; Image Courtesy: Wikimedia Commons\nমূলত, উক্ত পরীক্ষার মতোই প্রাকৃতিকভাবেই কিছু কিছু প্রাণীর রক্তে এমন এন্টিবডি থাকে যা সেই বিষ বা ভেনমের প্রভাব নালিফাই বা অসাড় করে দেয়। স্বাভাবিকভাবে, সাপ যখন বিষ প্রয়োগ করে, তখন সেই বিষ বাহিকার মাধ্যমে শরীরে অন্যান্য অংশেও ছড়িয়ে পড়ে। কিন্তু এই বিষের প্রভাব নষ্ট করার জন্য বিবর্তনের প্রয়োজনে উক্ত প্রাণীর শরীরে এই এন্টিবডি তৈরি হয়। এখানে আরেকটি বিষয় যোগ করা দরকার। মানুষের জন্য যে এন্টিভেনম তৈরি হয়, তা মূলত এই পরীক্ষারই সাহায্য নিয়ে করা, তফাত কেবল- খরগোশের পরিবর্তে ঘোড়াকে বাহক হিসেবে ব্যবহার করা হয়।\nদ্বিতীয় প্রসঙ্গে বলা যায় সেল মিউটেশনের কথা। মিউটেশন শব্দের অর্থ পরিবর্তন। প্রাণ আছে এমন সকল অস্তিত্বের ক্ষেত্রে প্রোটিন একটি অবশ্যম্ভাবী উপাদান। কোষের আবরণে এমন কিছু প্রোটিন থাকে যারা কেমিক্যাল সিগন্যাল বাইরে থেকে কোষের ভেতর প্রবেশ করায়। এদের বলা হয় রিসেপ্টর প্রোটিন। কিছু প্রাণী, উদাহরণস্বরূপ- নেউল, তাদের এসিটাইলকোলিন রিসেপ্টর প্রোটিন অন্যান্য স্তন্যপায়ীদের মতো নয়। বরং সেটি কিছুটা পরিবর্তিত (অনেকটা সাপের এসিটাইলকোলিন রিসেপ্টরের মতো, যে কারণে সাপ নিজের বিষে আক্রান্ত হয় না), যার ফলে ভেনোম কোষে ধাক্কা খেয়ে অন্যত্র সরে যায়। এতে নেউল সম্ভাব্য আশংকা থেকে রেহাই পায়।\nতৃতীয়ত, শক্ত চামড়ার কারণে প্রতিরক্ষার কথাও বলা যায়। কিছু প্রাণীর রয়েছে খুব দৃঢ় চামড়া, যার কারণ সাপের বিষদাঁত সেই চামড়া ভেদ করতে পারে না। ফলে বিষ শরীরের ভেতরে যেতে পারে না। যেমন: হানি ব্যাজার।\nবিষ থেকে যারা রেহাই পেল\nউডর\u200d্যাট\n১৯৭৬ সালে ন্যাশনাল ন্যাচারাল টক্সিন্স রিসার্চ সেন্টারের এক ছাত্র সাপদের খাবার দিতে গিয়ে সাপের খাচায় ছেড়ে দেয় উডর\u200d্যাটকে। সে ভেবেছিল, আর দশটা রোডেন্টের মতোই তার পরিণতিও একই হবে- মৃত্যু। কিন্তু অবাক হয়ে সে লক্ষ্য করে, দিব্যি বেঁচে আছে রোডেন্ট গোত্রের এই ছোট্ট উডর\u200d্যাট। দেখা যায়, উডর\u200d্যাটের সিরামে রয়েছে এন্টিবডি, যা এন্টিভেনম হিসেবে কাজ করে।\nউডর\u200d্যাট; Image Courtesy: Freepik\nহানি ব্যাজার\nবেজির মতো দেখতে প্রাণীটি সাপ শিকারীও বটে। সচরাচর ফলমূল খেয়ে বেঁচে থাকলেও মাঝেমধ্যেই বড় শিকারের আশায় ইঁদুর, সাপ তাড়া করে বেড়ায়। এদের রক্তে যেমন এন্টিভেনম রয়েছে, তেমনই শক্ত চামড়াও তাদের বাড়তি সুবিধা প্রদান করে।\nহানি ব্যাজার; Image Courtesy: Phil Bird/Deposit Photos\nশজারু\nশজারু বা কাটাচুয়ার কাঁটা শিকারী সাপকে ধরাশায়ী করতে সাহায্য করে। পাশাপাশি শজারুর রয়েছে Erinacine নামে প্রোটিন, যা এন্টিভেনম হিসেবে অল্প পরিমাণ ভেনম নিষ্ক্রিয় করতে সক্ষম।\nশজারু; Image Courtesy: Andrey Maximenko/iStock\nনেউল\nসাপের শত্রু বলে বিবেচিত এই প্রাণীর রিসেপ্টর প্রোটিন হিসেবে কিছু গ্লাইকোপ্রোটিন থাকে যা অন্য স্তন্যপায়ীদের মতো নয়। যেখানে অন্য স্তন্যপায়ী প্রাণীর রিসেপ্টর প্রোটিন নিউরোটক্সিনের সংস্পর্শে আসে, সেখানে নেউলের মিউটেটেড (পরিবর্তিত) রিসেপ্টর প্রোটিন নিউরোটক্সিনকে কোষের সংস্পর্শে আসতে দেয় না। অনেকটা এমন প্রতিরক্ষা দেখা যায় গৃহপালিত শূকরের মাঝেও, যা তাদের নিউরোটক্সিক সাপের বিষ থেকে ইমিউনিটি প্রদান করে।\nনেউল; Image Courtesy: Freepik\nসাপ নিজেই\nকিং কোবরা; Image Courtesy: Freepik\nনিজের পায়ে কুড়াল মারা ঘটনা শুধু মানুষই ঘটাবে তা তো নয়! ভুলবশত শিকারের গায়ে ছোবল বসাতে গিয়ে কখনো সাপ নিজেই নিজেকে আক্রমণ করে বসে। কিন্তু তাদের নিজেদের বিষ নিজেদের সেল রিসেপ্টরে বাইন্ড করে না। এভাবে তারা আত্মহননের পথ থেকে নিজেদের রক্ষা করে।'}, {'Author': 'Md Ashikur Rahman Ashik', 'Source': 'https://roar.media/bangla/main/science/helium-3-the-secret-mining-war-in-space', 'Content': 'আমেরিকার ‘নাসা’, রাশিয়ার ‘রসকসমস’, বা ভারতের ‘ইসরো’ – সবাই কেন চাঁদে বা অন্যান্য গ্রহ-উপগ্রহে একের পর এক মিশন পরিচালনা করছে? এগুলোর মিশন কি শুধুই নতুন নতুন উদ্ভাবনী আর মানবমনের কৌতুহল মেটানো? একটু ভাবুন তো, শুধু আবিষ্কারের নেশায়ই কি মিলিয়ন মিলিয়ন ডলার তারা খরচ করে যাচ্ছে দেদারসে?\nএর উত্তর হচ্ছে, ‘না’। পুঁজিবাদী রাষ্ট্রগুলো বিনা লাভে একের পর এক মিশন পরিচালনা করছে না। এসব অভিযানের পেছনে যেমন আছে রাজনৈতিকভাবে লাভবান হওয়ার অভিপ্রায়, ঠিক তেমনই রয়েছে অর্থনৈতিক উদ্দেশ্য। হয়তো নগদ অর্থ উপার্জন হচ্ছে না এখনই, কিন্তু তারা যে পরিকল্পনা নিয়ে এগোচ্ছে, তাতে একটা সময় হয়তো বা তাদের বিনিয়োগের কয়েক গুণ বেশি অর্থ উপার্জন করতে তারা সমর্থ হবে। শুধুমাত্র চাঁদের পিছনে বিনিয়োগের বাণিজ্যিক অনেকগুলো কারণের মধ্যে সব থেকে আলোচিত কারণ হচ্ছে হিলিয়াম-৩ নামক একটি পদার্থের উপস্থিতি। এই উপাদানটিকে ধরা হচ্ছে ভবিষ্যতের পৃথিবীর জ্বালানীর যোগানদাতা হিসেবে। জ্বালানীর গুরুত্ব বিশ্ব অর্থনীতি ও রাজনীতিতে কতটা, তা বোধ করি প্রত্যেক সচেতন মানুষই জানেন। তাই চাঁদ ও হিলিয়াম-৩ নিয়ে বিভিন্ন মহাকাশ গবেষণা সংস্থার আগ্রহ এখন তুঙ্গে। তো চাঁদ কীভাবে ভবিষ্যতের জ্বালানীর অন্যতম যোগানদাতা হতে পারে, তা নিয়েই আজকের আলোচনা।\nচাঁদের মাটিতে হিলিয়াম-৩ এর বিশাল মজুদ রয়েছে। Image Source: www.me.smenet.org\nপ্রযুক্তির অগ্রগতির সাথে আমাদের চাহিদাও বাড়ছে। আর দৈনন্দিন বিভিন্ন চাহিদা বৃদ্ধির সাথে সাথে কমছে খনিজ জ্বালানির মজুদ। আমরা এত বেশি জীবাশ্ম জ্বালানি খরচ করে ফেলেছি যে, ২০১৫ সালের এক গবেষণায় উঠে এসেছে খনিজ তেলের মজুদ ৫০ বছর, প্রাকৃতিক গ্যাসের ৫৩ বছর, আর কয়লার মজুদ ১১৪ বছর পর পুরোপুরি শেষ হয়ে যাবে। উন্নত দেশগুলো স্বাভাবিকভাবেই তখন পারমাণবিক শক্তির মাধ্যমে উৎপাদিত জ্বালানির দিকে ঝুঁকে যাবে। আর নিউক্লিয়ার ফিউশন হচ্ছে পারমাণবিক শক্তি তৈরির অন্যতম পদ্ধতি। ধারণা করা হচ্ছে, চাঁদের মাটির নিচে বিদ্যমান হিলিয়াম-৩ নামক উপাদান নিউক্লিয়ার ফিউশনের মাধ্যমে শক্তি তৈরিতে বিপ্লব ঘটাতে পারে।\nএটি মূলত হিলিয়ামের একটি আইসোটোপ। এই উপাদান তেজস্ক্রিয় না হওয়ায় এবং ক্ষতিকর বর্জ্য উৎপাদন না করায় এটি নিরাপদ কিন্তু কার্যকরী পারমাণবিক শক্তি উৎপাদনে সক্ষম।\nক্রমবর্ধমান ব্যবহারের কারণে তেল, গ্যাসসহ জীবাশ্ম জ্বালানীর মজুদ কমছে। Image Source:www.britannica.com\nপ্রশ্ন হচ্ছে, এই হিলিয়াম-৩ আইসোটোপ কীভাবে চাঁদে এলো?\nআমরা জানি যে, সূর্যে প্রতিনিয়ত সৌরঝড় হয়। এই সৌরঝড়ের কারণে সৃষ্ট তপ্ত বাতাস সৌরজগতে আছড়ে পড়ে। কিন্তু পৃথিবীর শক্তিশালী বায়ুমণ্ডল আর চৌম্বকক্ষেত্রের কারণে এই ‘Solar Wind’ বা ‘সৌর বাতাস’ পৃথিবীপৃষ্ঠে পৌছায় না। কিন্তু চাঁদে এরকম বায়ুমণ্ডল আর চৌম্বকক্ষেত্র না থাকায় এই ‘Solar Wind’ সরাসরি চাঁদের মাটিতে এসে পড়ে। আর এই ‘Solar Wind’-এ থাকে হিলিয়াম-৩ উপাদানটি। এভাবেই শতাব্দীর পর শতাব্দী ধরে চলমান এই প্রক্রিয়ার কারণে চাঁদের মাটিতে হিলিয়াম-৩ এর বিশাল মজুদ তৈরি হয়েছে।\nএক গবেষণায় দেখা গেছে, মাত্র ২৫ টন হিলিয়াম-৩ ব্যবহার করে ফিউশন বিক্রিয়ার মাধ্যমে সমগ্র যুক্তরাষ্ট্রের এক বছরের জ্বালানির চাহিদা পূরণ করা সম্ভব! ধারণা করা হচ্ছে, চাঁদের মাটিতে এই হিলিয়াম-৩ এর রিজার্ভ আছে ২৪ লাখ ৬৯ হাজার টন! কাজেই এই বিশাল পরিমাণের হিলিয়াম-৩ কে কাজে লাগানো গেলে পৃথিবীর জ্বালানির চাহিদা অনেকাংশেই পূরণ করা সম্ভব।\nসৌরঝড়ের ফলে উৎপন্ন সৌর বাতাস চাঁদের মাটিতে গিয়ে পড়ে। Image Source:www.scitechdaily.com\nকিন্তু বিলিয়ন ডলার খরচা করে এই বস্তু পৃথিবীতে নিয়ে এসে শক্তি উৎপাদন করা কি লাভজনক হবে?\nউত্তর হচ্ছে, অবশ্যই হবে। কেননা, নাসার গবেষণা বলছে, হিলিয়াম-৩ ফিউশন রিএক্টরে ব্যবহার করে ফিউশন বিক্রিয়ার মাধ্যমে যে শক্তি উৎপাদিত হবে, তা চাঁদের মাটি থেকে হিলিয়াম-৩ উত্তোলন এবং তা পৃথিবীতে প্রেরণের জন্য যে সম্মিলিত শক্তি প্রয়োজন, তার থেকেও ২৫০ গুণ বেশি! অর্থাৎ যতটুকু শক্তি খরচ হবে তার থেকেও ২০০-২৫০ গুণ বেশি লাভ! ভাবা যায়!\nকিন্তু আমাদের কাছে কি এই প্রযুক্তি আছে, যার মাধ্যমে আমরা এই বিশাল সম্পদকে পৃথিবীতে নিয়ে এসে মানুষের কাজে লাগাতে পারি?\nউত্তর হচ্ছে, নেই। কিন্তু বিজ্ঞানীরা বসেও নেই। ইতোমধ্যে গবেষণা শুরু হয়ে গিয়েছে এই বিষয়ে। তবে আরো দীর্ঘমেয়াদী গবেষণা প্রয়োজন। আর সেটা হয়তো করতে হবে চাঁদে বসেই!\nইতোমধ্যে আমেরিকার নাসা চাঁদকে ঘিরে তাদের উচ্চাভিলাষী প্রকল্প ‘Mission Artemis’-এর ঘোষণা দিয়েছে – যার উদ্দেশ্য হচ্ছে চাঁদে আবারও মানুষ পাঠানো, সেখানে হিউম্যান বেস স্থাপন করে চাঁদে বড় পরিসরে খনন শুরু করা, এবং খনন করার পর প্রাপ্ত গুরুত্বপূর্ণ উপাদানগুলো পৃথিবীতে নিয়ে আসা। এই উদ্দেশ্যে ইতোমধ্যে চারটি কোম্পনির সাথে তারা চুক্তিও সেরে ফেলেছে। আর হিলিয়াম-৩ সহ চাঁদে প্রাপ্ত বিভিন্ন উপাদান নিয়ে গবেষণা এবং এগুলোর মাধ্যমে অর্থনৈতিক ও রাজনৈতিকভাবে যুক্তরাষ্ট্রকে লাভবান করা এর অন্যতম উদ্দেশ্য। আমেরিকার গোয়েন্দা সংস্থা সিআইএ-র একজন সাবেক শীর্ষ কর্মকর্তা টিম ক্রিসম্যান এই ব্যাপারটি স্বীকার করে ইসরায়েলি জেরুজালেম পোস্ট পত্রিকায় একটি সাক্ষাৎকারও দিয়েছেন!\nচাঁদের মাটিতে হিউম্যান বেস স্থাপনের জন্য নাসা ‘মিশন আর্টেমিস’ এর ঘোষণা দিয়েছে। Image Source:www.nasa.gov\nআর চীন তো এই বিষয়ে অনেকখানিই এগিয়ে গেছে। চাঁদ থেকে আনা মাটি ও পাথরের স্যাম্পল তারা ১৩টি প্রতিষ্ঠানকে ভাগ করে দিয়েছে বিভিন্ন বিষয়াদি নিয়ে গবেষণার জন্য। আর তাদের এই গবেষণার একটা বড় উদ্দেশ্যই হচ্ছে চাঁদের পৃষ্ঠ থেকে হিলিয়াম-৩ এর উত্তোলনের সম্ভাব্যতা যাচাই করা। এটা তারা ঘোষণাও দিয়েছে। ভারতের চন্দ্রযান-২ মিশনেরও একটা বড় উদ্দেশ্য ছিল হিলিয়াম-৩ এর খোঁজ করা এবং এই নিয়ে গবেষণা করা।\nচাঁদে অভিযানে অংশ নেয়া স্পেস সংস্থাগুলোর এই তালিকা ধীরে ধীরে বাড়বে বলেই ধারণা করা হচ্ছে। \xa0কিন্তু বর্তমানে হাতে থাকা প্রযুক্তির উপর ভর করে এই নিশ্চয়তা তারাও দিতে পারছে না যে তারা সফল হবেই। তবুও চেষ্টা চলছে এবং চলবে বলেই আশা করা যায়। তারা কতখানি লাভবান হবে, কিংবা পৃথিবীর মানুষ কতটুকু উপকৃত হবে, তা ভবিষ্যতই বলে দেবে।'}, {'Author': 'Thaher Uddin Raju', 'Source': 'https://roar.media/bangla/main/science/why-the-left-handers-did-not-go-extinct', 'Content': 'পরিসংখ্যান বলছে, যেকোনো পপুলেশনের মধ্যে বাঁহাতি মানুষ থাকতে পারে মোটামুটি ১০-১২ শতাংশের মতো। অর্থাৎ আপনার আশেপাশে যারা আছেন, তাদের মধ্যেও আপনি প্রতি ১০০ জনে এই ১০-১২ জনের চেয়ে খুব বেশি বা খুব কমসংখ্যক বাঁহাতি দেখবেন না। কিন্তু আপনার অভিজ্ঞতার সাথে এই জিনিসটা মিলবে না, যখনই আপনি দেখবেন, বাংলাদেশ জাতীয় ক্রিকেট দলে বাঁহাতিদের ছড়াছড়ি। যেমন ধরেন, বিসিবির বর্তমান চুক্তিতে থাকা ২১ জন ক্রিকেটারের মধ্যে আমি ১৫ জনকে ধরলাম যারা ব্যাটিং করতে পারেন। এর মধ্যে ৭ জনই বামহাতে ব্যাট করেন। ১৫ জন ব্যাটারের মধ্যে এই সংখ্যাটা হচ্ছে প্রায় ৪৬ শতাংশ। ব্যতিক্রমটি কেবল এই একটা পর্যবেক্ষণে সীমিত না। ২০১৮ সালে প্রকাশিত মার্কিন গবেষক ফ্রান্সোয়া ফ্যাগান এবং তার সহযোগীদের এই বিষয়ক একটি গবেষণা প্রবন্ধে উল্লেখ পাওয়া যায়, ক্রিকেটের স্পেশালিস্ট ব্যাটার, বক্সিং, টেবিল টেনিস, বেসবলসহ বিভিন্ন খেলাতে খেলোয়াড়দের প্রায় ৩০ শতাংশ হচ্ছেন বাঁহাতি। প্রশ্ন দাঁড়াল, দুনিয়াতে এত কমসংখ্যক বাঁহাতিদের থেকে এত বেশিসংখ্যক বাঁহাতি খেলোয়াড়ের প্রাচুর্য কীভাবে?\nবাঁহাতে ব্যাট করছেন সাকিব আল হাসান; ছবিসূত্রঃ Teahub\n\xa0\n১৯৯৬ সালে প্রকাশিত গবেষক রেমন্ড এবং তার সহযোগীদের একটি লেখায় এর একটি গ্রহণযোগ্য উত্তর পাওয়া যায়। তারা মূলত গবেষণা করেছিলেন বাঁহাতিদের অস্তিত্ব নিয়েই। দেখা গেছে, সেই পুরাতন প্রস্তরযুগে বাঁহাতিরা প্রথমবারের মতো দুনিয়াতে আগমন ঘটায়। তারপর থেকে হিসাব ধরলে মোটামুটি ১০ হাজার বছর ধরেই পৃথিবীতে বাঁহাতির সংখ্যা মোট জনসংখ্যার তুলনায় এই ১০ শতাংশের আশেপাশে আছে। দুনিয়াতে যেহেতু ডানহাতিরাই সংখ্যায় অধিক, দুনিয়ার সকল কিছু যদি ডানহাতিদের সুবিধামতোই হয়, তাহলে বাঁহাতিরা বিবর্তনের প্রাকৃতিক নির্বাচন প্রক্রিয়ায় এতদিনে বিলুপ্ত হবারই তো কথা। যেই জিনটির কারনে মানুষ বাঁহাতি হয়, সেই জিনটি কোন সুবিধার কারনে মানুষের মধ্যে এখনো রয়ে গেল, এই নিয়েই ছিল তাদের গবেষণা।\nছবিসূত্র: unsplash.com\n\xa0\nতারা একটা হাইপোথিসিস দাঁড় করালেন এই বলে যে, “বাঁহাতিরা মুখোমুখি লড়াইতে ফ্রিকোয়েন্সি অ্যাডভান্টেজ পেয়ে থাকে।” ফ্রিকোয়েন্সি অ্যাডভান্টেজটা সহজে বললে এরকম যে, পৃথিবীতে বাঁহাতিরা যেহেতু সংখ্যায় কম আর ডানহাতিরা বেশি, সেহেতু ওয়ান-অন-ওয়ান মোকাবিলার ক্ষেত্রে ডানহাতিরা ডানহাতিদেরকে এবং বাঁহাতিরাও ডানহাতিদেরকেই বেশি বেশি মোকাবেলা করে অভ্যস্ত। যখনই বাঁহাতি বনাম ডানহাতি মোকাবিলা করতে হয়, তখন ডানহাতি ব্যক্তিটি কিছুটা বেকায়দায় পড়ে অনভ্যস্ততার কারণে; অপরদিকে, বাঁহাতি ব্যক্তিটির কোনো সমস্যাই হয় না। এই হাইপোথিসিসটার আরেকটা নাম হল ‘ফাইটিং হাইপোথিসিস’।\nহাইপোথিসিসটা পরীক্ষা করার জন্য তারা বেশ কিছু জরিপ পরিচালনা করার সিদ্ধান্ত নিলেন। স্পোর্টসে পারফরম্যান্সকে সম্মুখযুদ্ধে পারফরম্যান্সের একটি নির্দেশক হিসেবে ধরে নিয়ে তারা গবেষণার সাবজেক্ট হিসেবে নিলেন বিভিন্ন ইন্টারঅ্যাকটিভ স্পোর্টস, যেগুলোতে একজন খেলোয়াড় বিপক্ষ খেলোয়াড়কে মোকাবিলা করে — যেমন ক্রিকেট, টেনিস, বেসবল ইত্যাদি। অন্যদিকে থাকলেন বিভিন্ন নন-ইন্টারঅ্যাকটিভ স্পোর্টসের খেলোয়াড় — যেমন জিমন্যাস্টিক্স। গবেষণায় অংশ নেয়াদের মধ্যে তারা কোন হাত দিয়ে খেলার সরঞ্জামাদি চালনা করেন, কোন হাত দিয়ে লিখেন, প্রভৃতির উপর ভিত্তি করে তাদেরকে বাঁহাতি অথবা ডানহাতি হিসেবে চিহ্নিত করা হলো। সংগৃহীত তথ্য বিশ্লেষণ করে দেখা গেল, ইন্টারঅ্যাকটিভ স্পোর্টসে অংশগ্রহণকারীদের মধ্যে শতকরা বাঁহাতির সংখ্যা নন-ইন্টারঅ্যাকটিভ স্পোর্টসে অংশগ্রহণকারী কিংবা সাধারণ জনগণের মধ্যে শতকরা বাঁহাতির সংখ্যার তুলনায় বেশি। ১১ শতাংশের বিপরীতে ৩২ শতাংশ।\nImage credit: Photo by Ian Flores on Unsplash\n\xa0\nবাঁহাতিদের এই বেশি বেশি উপস্থিতিকে ব্যখ্যা করার জন্য ‘innate superiority hypothesis’ নামে আরেকটি হাইপোথিসিস ছিল, যেটা বাঁহাতিদের মস্তিস্কের বিশেষ গঠনের উপর জোর দিয়েছিল। বলা হয়েছিল, বাঁহাতিরা তাদের মস্তিস্কের গঠনের জন্যই চোখে দেখা কোনো কিছুর প্রতি তুলনামূলক দ্রুত রেসপন্স করতে পারে এবং এই সুবধার জন্যই স্পোর্টসে তাদের অধিক সংখ্যায় দেখা যায়। এটি ইন্টারঅ্যাকটিভ স্পোর্টসে বাম হাতিদের অধিক সংখ্যাকে ব্যখ্যা করতে পারলেও নন-ইন্টারঅ্যাকটিভ স্পোর্টসে অধিক সংখ্যা না হওয়াকে ব্যখ্যা করতে পারে না। ফাইটিং হাইপোথিসিসের এই ধরনের কোনো সমস্যা নাই।\n২০০৪ সালে রেমন্ড ও তার সহযোগীরা তাদের এই হাইপোথিসিসটি সরাসরি যুদ্ধের ক্ষেত্রে কতটুকু কার্যকর তা যাচাই করেন। এর জন্য তারা ক্যামেরুন, বুরকিনা ফাসো, পাপুয়া নিউগিনি, ভেনেজুয়েলা প্রভৃতি দেশের মোট ৮ টি জনগোষ্টির কাছ থেকে তথ্য সংগ্রহ করলেন। দেখা গেল, মারামারি বেশি হয়, হোমিসাইড রেট বেশি, এমন জনগোষ্টিগুলোতে বাঁহাতির সংখ্যা লক্ষণীয়ভাবে বেশি। গবেষণার আওতাভুক্ত জনগোষ্ঠীগুলোর মধ্যে সবচেয়ে বেশি হোমিসাইড সংঘটিত হয় ভেনেজুয়েলার ইয়ানোমামোদের মধ্যে যেখানে বাঁহাতির সংখ্যা মোট জনগোষ্ঠীর ২২.৬ শতাংশ। অপরদিকে সবচেয়ে কম সংখ্যক হোমিসাইড সংঘটিত হয় বুরকিনা ফাসোর ডিওলাদের মধ্যে, যেখানে বাঁহাতির সংখ্যা মোট জনসংখ্যার মাত্র ৩ শতাংশ। তাদের গবেষণা এমন কোনো দাবি করেনি যে বাঁহাতিদের আধিক্য কোথাও বেশি হোমিসাইডের কারণ। বরং তাদের দাবি ছিল, যেখানে হোমিসাইড রেট বেশি, সেখানে মারামারি বেশি; আর বেশি মারামারির ক্ষেত্রেই বাঁহাতিরা একটা অতিরিক্ত সুবিধা পায় যা তাদেরকে ওই জনগোষ্ঠীর মধ্যে বেশি টিকে থাকতে সাহায্য করে। এই হাইপোথিসিসের ফলাফল অনুযায়ী দেখা গেল, নারী-পুরুষের ক্ষেত্রে নারীদের থেকে পুরুষেরা বাঁহাতি বেশি, ৮ শতাংশ বনাম ১০ শতাংশ। কারন পৃথিবীতে পুরুষ-পুরুষ যুদ্ধই বেশি হয়েছে, আর বাঁহাতি পুরুষেরা এই সুবিধা ভোগ করেছে।\nছবি সূত্র: The times\n\xa0\nতারা উপসংহার টানলেন যে বাঁহাতিরা সম্মুখযুদ্ধে যে বাড়তি সুবিধাটি পায়, সেটিই বাঁহাতি হবার জন্য দায়ী জিনটিকে টিকিয়ে রাখে। আর বাঁহাতিদের সংখ্যা ১০ শতাংশের আশে পাশে স্থির থাকার ব্যাপারটা চেক এন্ড ব্যালেন্স দ্বারা ব্যাখ্যা করা যায়। বাঁহাতিদের এই সংখ্যাটি খুব বেশি বেড়ে গেলে বাঁহাতি হওয়ার সুবিধাও কমে আসবে। বাঁহাতিদের জন্য পৃথিবীতে বাঁহাতি যত কম, ততই ফ্রিকোয়েন্সি অ্যাডভান্টেজ ভোগ করার সুযোগ ছিল।\nবর্তমান আধুনিক সমাজে অন্যান্য নানান ফ্যাক্টরের ভীড়ে এই বাঁহাতি-ডানহাতি ফ্যাক্টরের উপর নির্ভরশীল সুবিধা-অসুবিধার প্রভাব আর আগের মতো খুব বেশি নেই। এখন যে ওয়ান-অন-ওয়ান খেলাতে এটির দেখা পাওয়া যায়, তা-ও কমে আসতে পারে, বর্তমান সময়ে উন্নত প্র্যাক্টিস সুবিধা, প্রতিপক্ষকে আরও ভালোভাবে আগে থেকে অ্যানালাইসিস করতে পারার সুবিধা প্রভৃতির কারণে। আর যুদ্ধের ক্ষেত্রে বর্তমানের অস্ত্রগুলোর মুখে বাঁহাতি সুবিধা ব্যবহারের কথা তো এখন আর দুঃস্বপ্নই।'}]